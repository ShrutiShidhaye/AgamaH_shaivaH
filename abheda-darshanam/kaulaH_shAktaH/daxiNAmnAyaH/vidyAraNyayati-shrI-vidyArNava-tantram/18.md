+++
title = "१८"

+++
  
॥ अष्टादशः श्वासः ॥  
  
अथ समयाचारः प्रयोगसारे -  
  
देवस्थाने गुरुस्थाने श्मशाने वा चतुष्पथे ।  
पादुकासनविण्मूत्रमैथुनानि विवर्जयेत् ॥ १ ॥  
  
(देवं गुरुं गुरुस्थानं क्षेत्रं क्षेत्राधिदेवताः ।  
सिद्धं सिद्धाधिवासांश्च श्रीपूर्वं समुदीरयेत्) ॥ २ ॥  
  
प्रमत्तामन्त्यजां कन्यां पुष्पितां पतितस्तनीम् ।  
विरूपां मुक्तकेशीं च कामार्तां च न निन्दयेत् ॥ ३ ॥  
  
(कन्यायोनिं पशुक्रीडां दिग्वस्त्रां प्रकटस्तनीम् ।  
नालोकयेत् परद्रव्यं परदारांश्च वर्जयेत् ) ॥ ४ ॥  
  
धान्यगोगुरुदेवाग्निविद्या कोशनरान् प्रति ।  
नैव प्रसारयेत् पादौ नैतानपि च लङ्घयेत् ॥ ५ ॥  
  
आलस्यमदसम्मोहशाठ्यपैशुन्यविग्रहान् ।  
असूयामात्मसम्मानं परनिन्दां च वर्जयेत् ॥ ६ ॥  
  
इति । आलस्यं मन्दता । मदो विद्याधनाभिजात्यसम्पत्समुदितो मनस   
उल्लासः । मोहो मित्याभिनिवेशः । शाठ्यं शक्तिगूहणम् । पैशून्यं   
परोक्षे परदोषप्रकाशनम् । असूया गुणेषु दोषारोपः ।   
आत्मसमानम् आत्मनि सम्यक्पूज्यत्वबुद्धिः ।  
  
लिङ्गिनं व्रतिनं विप्रं वेदवेदाङ्गसंहिताः ।  
पुराणागमशास्त्राणि कल्पांश्चापि न दूषयेत् ॥ ७ ॥  
  
वेदाङ्गानि प्रसिद्धानि । संहिता मन्वादिप्रणीतस्मृतिशास्त्राणि ।   
आगमशास्त्राणि शिवाद्युक्तयामलादीनि । आगमं शिववक्त्रेभ्यो   
गतं वै गिरिजामुखे । मतं च वासुदेवस्य तस्मादागम उच्यते ।   
इत्यागमशब्दनिरुक्तिः । कल्पान् नक्षत्रकल्पो   
विधानकल्पोऽभिचारकल्पः शान्तिकल्पश्चेत्यथर्ववेदविभागरूपान्   
श्राद्धकल्पादिकानन्यांश्च ॥  
  
युगं मुसलमश्मानं दाम चुल्लीमुलूखलम् ।  
शूर्पं सम्मार्जनीं दण्डं ध्वजं वैडूर्यमायुधम् ॥ ८ ॥  
  
कलशं चामरं छत्रं दर्पणं भूसणं तथा ।  
भोगयोग्यानि चान्यानि यागद्रव्याणि यानि च ॥ ९ ॥  
  
महास्थानेषु वस्तूनि यानि वा देवतालये ।  
दिव्योक्तानि पदार्थानि भूताविष्टानि यानि वै ॥ १० ॥  
  
लङ्घयेज्जातु नैतानि यद्वा नच पदा स्पृशेत् ।  
या गोष्ठीर्लोकविद्विष्टा या च स्वैरविसर्पिणी ॥ ११ ॥  
  
परहिंसारता या च न तामवतरेद् क्वचित् ।  
प्रतिग्रहं न गृह्णीयादात्मभोगविधित्सया ॥ १२ ॥  
  
देवतागुरुपूजार्थं यत्नतोऽप्यर्जयेद्धनम् ।  
धारयेदार्जवं सत्यं सौशील्यं समतां घृतिम् ॥ १३ ॥  
  
क्षान्तिं दयामनास्थां च दिव्यां शक्तिं च सर्वदा ।  
  
आर्जवमवक्रता । सत्यं यथादृष्टार्थभाषणम् । सौशील्यं   
सुस्वभावावस्थानम् । समता रागद्वेषादिराहित्यम् । धृतिं   
दुःखादिभिरवसीदतश्चित्तस्य स्थिरीकरणं क्षान्तिः क्षमा   
परिभवादिषूत्पद्ममानक्रोधप्रतिबन्धः । दया परदुःखासहनम्   
॥ मन्त्रतन्त्रप्रकाशे -  
  
विभीतकार्ककारञ्जस्नुहीच्छायां न संश्रयेत् ।  
स्तम्भदीपमनुष्याणामन्येषां प्राणिनां तथा ॥ १ ॥  
  
नखाग्रकेशनिर्धूतस्नानवस्त्रघटोदकम् ।  
एतत्स्पर्श त्यजेद् दूरे खरश्वाजरजस्तथा ॥ २ ॥  
  
इति । लिङ्गपुराणे -  
  
अजश्वानखरोष्ट्राणां मार्जनीभवरेणुकम् ।  
संस्पृशेद्यदि मूढात्मा श्रियं हन्ति हरेरपि ॥ १ ॥  
  
प्। ४२०)  
  
न निन्देत् कारणं देवं न शास्त्रं तेन निर्मितम् ।  
न गुरुं साधकं चैव लिङ्गच्छायां न लङ्घयेत् ॥ २ ॥  
  
नाद्याल्लङ्घेन्न निर्माल्यं तद्दद्याच्छिवदीक्षिते ।  
  
तदिति शिवनिर्माल्यम् । तथा नारदपञ्चरात्रे -  
  
साधनस्य स्वभावेन केशश्मश्रूविलुञ्चितः ।  
सम्भवे नववस्त्रश्च मलयूकाविवर्जितः ॥ १ ॥  
  
सुविनीतः सदायश्च मन्त्रमाराधयेत् परम् ।  
  
इति । साधनस्य स्वभावेनेत्यनेन पुरश्चरणमध्ये न वपनं   
कार्यमित्युक्तमपनीतकेशश्मश्रुरित्यर्थः । अत्र तु -  
  
गङ्गायां भास्करे क्षेत्रे पित्रोश्च मरणं विना ।  
वृथा च्छिनत्ति यः केशांस्तमाहुर्ब्रह्मघातकम् ॥ १ ॥  
  
प्रयागतीर्थयात्रायां पितृमातॄवियोगतः ।  
कचानां वपनं कुर्याद् वृथा न विकचो भवेत् ॥ २ ॥  
  
इति । कालिकापुराणविष्णुभ्यां यद्वपनं निषिध्यते तददीक्षितपरम् ।   
जटिला मुण्डिताश्चैव शुक्लयज्ञोपवीतिनः । ब्रह्मचर्यरताः   
शान्तावेदान्तज्ञानतत्पराः इति ॥ कूर्मपुराणे शैवानां   
मुण्डितत्वोक्तेः । तथा -  
  
सामान्यसिद्ध्यै रक्षार्थं परेषां न कदाचन ।  
प्रयोक्तव्यः स्वमन्त्रश्च आपद्यपि न चाचरेत् ॥ १५ ॥  
  
गारुडं भूतवादं च भयात् स्वार्थे न चात्मनि ।  
कृपया परया कुर्यादनाथेषु असंसदि ॥ १६ ॥  
  
सोमसूर्यान्तरस्थं च गवां चाश्वा (वाय्व)ग्निमध्यगम् ।  
भावयेद्दैवतं विष्णुं गुरुं विप्रशरीरगम् ॥ १७ ॥  
  
मन्येत्मातापितरौ विष्णुं तद्वद् प्रियातिथिम् ।  
ज्ञेयो विश्वाश्रयो विष्णुरात्मा ज्ञेयश्च विष्णुवत् ॥ १८ ॥  
  
यत्र यत्र प्रीवादो मात्सर्याच्छ्रूयते गुरोः ।  
तत्र तत्र न वस्तव्यं प्रयायात्संस्मरन् हरिम् ॥ १९ ॥  
  
यैः कृता च गुरोर्निन्दा विभोः शास्त्रस्य नारद ।  
नापि तैः सह वक्तव्यं वस्तव्वं वा कदाचन ॥ २० ॥  
  
कर्मणा मनसा वाचा न कुर्यात् पारदारिकम् ।  
न निन्द्या ब्राह्मणा देवा विष्णुर्धेनुस्तथैव च ॥ २१ ॥  
  
रुद्राश्चादित्या अग्निश्च लोकपाला ग्रहास्तथा ।  
गुरुर्वा वैष्णवश्चापि पुरुषः पूर्वदीक्षितः ॥ २२ ॥  
  
न तेन कुत्रचित् कार्ये शापानुग्रहकर्मणी ।  
न तेन मन्त्रो वक्तव्यो मुद्रा वा समया अपि ॥ २३ ॥  
  
स्वानुष्ठानेऽपि यत्कर्म सर्वं सर्वस्य गोपयेत् ।  
मन्त्रगुप्तिश्च कर्तव्या सततं मन्त्रसिद्धये ॥ २४ ॥  
  
इति । तेन साधकेन तन्त्रान्तरे -  
  
सर्वभूतेष्वनुकम्पा दानं चातिथिपूजनम् ।  
पञ्चेज्या तीर्थसेवा च स्वाध्यायो गुरुसेवनम् ॥ १ ॥  
  
सामान्यं सर्वलोकानामेष धर्मः सनातनः ।  
ब्रह्मचारी दीक्षितश्चेत् त्रिसन्ध्यं देवमर्चयेत् ॥ २ ॥  
  
स्नानं त्रिषवणं तस्य वेदाध्ययनमेव च ।  
भैक्ष्यं सम्प्रार्थयेत् साक्षाद् ध्यायेद् देवं निरन्तरम् ॥ ३ ॥  
  
गृहस्थो दीक्षया सिक्तः सर्वं पूर्ववदाचरेत् ।  
न जपो नार्चनं नैव ध्यानं नापि विधिक्रमः ॥ ४ ॥  
  
केवलं सततं श्रीमच्चरणाम्भोजभागिनाम् ।  
सन्न्यासिनां मुमुक्षूणां मानसः कथितः क्रमः ॥ ५ ॥  
  
परिव्राडविरक्तश्च विरक्तश्च गृही तथा ।  
उभौ तौ नरके घोरे पच्येदाभूतसम्प्लवम् ॥ ६ ॥  
  
गृहस्थो धर्मपत्न्या च पूजयेद्देवमन्वहम् ।  
दया दानं महार्हं च येन देवः प्रसीदति ॥ ७ ॥  
  
सन्न्यासिनां द्रव्यदाने नाधिकारोऽस्ति सुव्रत ।  
वर्णिनां च वनस्थानां को वदेदनपेक्षितम् ॥ ८ ॥  
  
इति । अन्यत्रापि -  
  
अथाचारं प्रवक्ष्यामि यत् स्मृत्वामृतमश्नुते ।  
सर्वभूतहिते युक्तः समयाचारपालकः ॥ १ ॥  
  
अनित्यकर्मसन्त्यागी नित्यानुष्ठानतत्परः ।  
मन्त्राणां साधनद्वारे शिवभावनतत्परः ॥ २ ॥  
  
परस्यां देवतायां तु सर्वकर्मनिवेदकः ।  
अन्यमन्त्रार्चन श्रद्धामन्यमन्त्रप्रपूजनम् ॥ ३ ॥  
  
कुलस्त्रीवीरनिन्दां च तद्द्रव्यस्यापहारणम् ।  
स्त्रीषु रोषं प्रहारं च वर्जयेद्भक्तिमान् सदा ॥ ४ ॥  
  
स्त्रीमयं च जगत्सर्वं स्वयं चैव तथा भवेत् ।  
स्त्रीषु द्वेषो न कर्तव्यो विशेषात पूजनं स्त्रियाः ॥ ५ ॥  
  
प्। ४२१)  
  
भक्ष्यं ताम्बूलमन्यच्च भक्ष्यद्रव्यं यथारुचि ।  
पेयं चर्व्य तथा चोष्यं भक्ष्यं लेह्यं तथा सुखम् ॥ ६ ॥  
  
सर्वं च युवतीरूपं भावयेद्यतमानसः ।  
कुलजां युवतीं वीक्ष्य नमस्कुर्यात् समाहितः ॥ ७ ॥  
  
बालां वा यौवनप्रौढां वृद्धा वा सुन्दरीं तथा ।  
कुत्सितां वा महादुष्टां नमस्कृत्या विभावयेत् ॥ ८ ॥  
  
कुमरीपूजनं कुर्यात् सर्वकार्येषु सर्वदा ।  
कुमारीपूजनाद् देवि सर्वसिद्धिः प्रजायते ॥ ९ ॥  
  
इति । कुमारीपूजनमग्रे वक्ष्यामः । अन्यच्च -  
  
यस्मिन् मन्त्रे य आचारस्तत्र धर्मस्तु तादृशः ।  
कृतार्थस्तेन जायेत स्वर्गो वा मोक्ष एव वा ॥ १० ॥  
  
नाधर्मो जायते तेन किञ्च धर्मो महान् भवेत् ।  
विस्मिता विलयं यान्ति पशवः शास्त्रमोहिताः ॥ ११ ॥  
  
भ्रान्तिस्तत्र न कर्तव्या सिद्धिहानिः प्रजायते ।  
विशुद्धचित्तस्तत्सिद्धिं लभते चापवर्गजाम् ॥ १२ ॥  
  
निर्विकल्पस्तु मन्त्रज्ञो ब्रह्म साक्षान्न संशयः ।  
भैरवी यदि सञ्जातः सिद्धिस्तत्र न संशयः ॥ १३ ॥  
  
रात्रौ पूजा विशेषेण कर्तव्या सिद्धिमिच्छता ।  
देव्यै निवेदितं यद्यत्तत् सर्वं भक्षयेन्नरः ॥ १४ ॥  
  
यदन्ना देवता यस्य तदन्नः पुरुषोत्तमः ।  
नैवेद्यनिन्दकं दृष्ट्वा नृत्यन्ते योगिनीगणाः ॥ १५ ॥  
  
रक्तपानोद्यताः सर्वा मांसास्थिचर्वणोद्यताः ।  
  
इति । कुलार्णवे -  
  
असंस्कृतं वृथापानं बलात्कारेण मैथुनम् ।  
स्वप्रीत्यै आहृतं मांसं रौरवं नरकं व्रजेद् ॥ १ ॥  
  
आत्मार्थं प्राणिनां हिंसा न कदाचिन्मयोदिता ।  
बलिदानं विना देव्या हिंसा सर्वत्र वर्जयेत् ॥ २ ॥  
  
अनिमित्तं तृणं वापि च्छेदयेन्न कदाचन ।  
मामनादृत्य पुण्यं च पापं स्यात् प्रत्यवायतः ॥ ३ ॥  
  
मन्निमित्तं कृतं पापं पुण्यं भवति शाम्भवि ।  
यैरेवाप्यायनं द्रव्यैः सिद्धिस्तैरेव चोदिता ॥ ४ ॥  
  
कुण्डीकुम्भकपालानि मधुपूर्णानि विभृतः ।  
किं न पश्यति लोकोऽयं ब्रह्मविष्णुमहेश्वरान् ॥ ५ ॥  
  
श्रीगुरोः कुलशास्त्रेभ्यः सम्यग्विज्ञाय वासनाम् ।  
पञ्चमुद्रा निषेवेत चान्यथा नरकं व्रजेत् ॥ ६ ॥  
  
कुलद्रव्याणि सेवन्ते येऽन्यदर्शनमाश्रिताः ।  
तदङ्गरोमसङ्ख्याभिर्जायन्ते भूतयोनिषु ॥ ७ ॥  
  
इति । तथा (८।७) -  
  
अदीक्षितैरनाचारैरतन्त्रज्ञैरदैवतैः ।  
दूषकैः समयभ्रष्टैर्न कुर्याद् द्रव्यसङ्गतिम् ॥ १ ॥  
  
अभिज्ञम्मन्यमानेश्च प्रपञ्चः व्रतधारिभिः ।  
पशुभिक्षुद्रकर्मस्थैर्न कुर्याद् द्रव्यसङ्गतिम् ॥ २ ॥  
  
स्त्रीद्विष्टैर्गुरुभिः शप्तैर्भक्तिहीनैर्दुरात्मभिः ।  
कुलोपदेशहीनैश्च न कुर्याद् द्रव्यसङ्गतिम् ॥ ३ ॥  
  
अनभिज्ञैरनर्हैश्च न कुर्याद् द्रव्यसङ्गतिम् ।  
पदवाक्यप्रमाणज्ञाः श्रुतिस्मृत्यर्थवेदिनः ॥ ४ ॥  
  
कुलधर्मानभिज्ञा ये तान् सर्वान् वर्जयेत् प्रिये ।  
स्वकुलेऽपि प्रसूता ये वृद्धाचारप्रवर्तिनः ॥ ५ ॥  
  
त्वत्पूजाविमुखाः स्युश्चेतैः सङ्गं वर्जयेत् प्रिये ।  
स्त्रीपुत्रमित्रबन्धूनां स्निग्धानामपि पार्वति ॥ ६ ॥  
  
कुलाचारानभिज्ञानां सङ्गतिं वर्जयेत् प्रिये ।  
अदृष्टपुरुषाणां च देशान्तरनिवासिनाम् ॥ ७ ॥  
  
विना सङ्केतयोगेन न कुर्याद् द्रव्यसङ्गतिम् ।  
कुलीनं नावमन्येत पूजयेत् तं विचक्षणः ॥ ८ ॥  
  
कुलीनेषु प्रसन्नेषु प्रसन्ना देवता भवेत् ।  
स्वपात्रस्थितशेषं च न दद्याद्भैरवाय च ॥ ९ ॥  
  
यदि दद्यात् कुलेशानि देवताशापमाप्नुयात् ।  
आसनं भोजनं पात्रमुपानच्छयनानि च ॥ १० ॥  
  
अनभिज्ञैरनर्हैश्च सङ्करं नैव कारयेत् ।  
कुलपूजान्तरायं तु यः करोति हि दुर्मतिः ॥ ११ ॥  
  
स याति नरकं घोरमेकविंशतिभिः कुलैः ।  
तस्मात् सर्व प्रयत्नेन कुलपूजारतो भवेत् ॥ १२ ॥  
  
लभते सर्वसिद्धिं च नात्र कार्या विचारणा ।  
आराधनासमर्थश्चेत् दद्यादर्चनसाधनम् ॥ १३ ॥  
  
यो दातुं नैव शक्नोति कुर्यादर्चनदर्शनम् ।  
सम्यक् शतक्रतून् कृत्वा यत्फलं समवाप्नुयात् ॥ १४ ॥  
  
प्। ४२२)  
  
तत्फलं समवाप्नोति सकृत्कृत्वा क्रमार्चनम् ।  
दत्त्वा षोडशदानानि यत्फलं लभते नरः ॥ १५ ॥  
  
तत्फलं समवाप्नोति दत्त्वा श्रीचक्रसाधनम् ।  
सार्धत्रिकोटितीर्षेषु स्नात्वा यत्फलमाप्नुयात् ॥ १६ ॥  
  
तत्फलं लभते भक्त्या कृत्वा श्रीचक्रदर्शनम् ।  
बहुनोक्तेन किं देवि यथाशक्त्या ददाति यः ॥ १७ ॥  
  
कुलाचार्याय पूजार्थं कुलद्रयं स सर्ववित् ।  
यथैवान्तश्चरा राज्ञः प्रियाः स्युर्न बहिश्चराः ॥ १८ ॥  
  
तथान्तर्यागनिष्टा ये प्रिया मे देवि नापरे ।  
समर्पयन्ति ते भक्त्या त्वावाभ्यां पिशितासवम् ॥ १९ ॥  
  
उत्पादयति चानन्दं मत्प्रियः कौलिकः प्रिये ।  
अनधीतोप्यशास्त्रज्ञो गुरुभक्तो दृढव्रतः ॥ २० ॥  
  
कुलपूजारतो यस्तु स मे प्रियतमो भवेत् ।  
  
इति । तन्त्रान्तरे -  
  
कुलजां युवतीं विक्ष्य नमस्कुर्यात् समाहितः ।  
यदि भाग्यवशाद् देवि कुलदृष्टिः प्रजायते ॥ १ ॥  
  
तदैव मानसीं पूजां तत्र तासां प्रकल्पयेत् ।  
  
तासां भगादिदेवीम् । तथा -  
  
भगिनीं भगजिह्वां च भगास्यां भगसाक्षिणीम् ।  
भगदन्तां भगाक्षीं च भगकर्णां भगत्वचाम् ॥ ३ ॥  
  
भगनासां भगस्तनीं भगस्थां भगसर्पिणीम् ।  
सम्पूज्य ताभ्यो गन्धाद्यैर्मानसैर्गुरुमेव च ॥ ४ ॥  
  
नमस्कृत्य विधानेन स्वयमक्षोभितः सुधीः ।  
बालां वा यौवनोन्मतां वृद्धा वा सुन्दरीं तथा ॥ ५ ॥  
  
कुत्सितां वा महादुष्टां नमस्कृत्या विभावयेत् ।  
तासां प्रहारं निन्दां च कौटिल्यमप्रियं तथा ॥ ६ ॥  
  
सर्वथा च न कर्तव्यमन्यथा सिद्धिरोधकृत् ।  
स्त्रियो देवाः स्त्रियः प्राणाः स्त्रियश्चैव विभूषणम् ॥ ७ ॥  
  
स्त्रीसङ्गिना सदा भाव्यमन्यथा सिद्धिहानिकृत् ।  
जपस्थाने महाशङ्खं निवेश्योर्ध्व जपं चरेत् ॥ ८ ॥  
  
स्त्रियं गच्छन् स्पृशन् पश्यन् विशेषात् कुलजां शुभाम् ।  
भक्षंस्ताम्बूलमन्यानि भक्ष्यद्रव्यं यथारुचि ॥ ९ ॥  
  
भुक्त्वा ह्यशेषभक्ष्याणि भुक्त्वा शेषं जपं चरेत् ।  
  
इति । वीरतन्त्रे -  
  
दिक्कालनियमो नात्र स्थित्यादिनियमो नच ।  
न जपे कालनियमो चर्यादिषु बलिष्वपि ॥ १ ॥  
  
स्वेच्छानियम उक्तश्च महामन्त्रस्य साधने ।  
  
इति । महामन्त्रास्तु तत्रैव -  
  
काली तारा महाविद्या षोडशी भुवनेश्वरी ।  
भैरवी च्छिन्नमस्ता च विद्या धूमावती मता ॥ १ ॥  
  
बगला सिद्धविद्या च मातङ्गी कमलात्मिका ।  
एता एव महाविद्या दश विद्याः प्रकीर्तिताः ॥ २ ॥  
  
नात्र शुद्ध्याद्यपेक्षास्ति नारिमित्रादिदूषणम् ।  
नवा प्रयासबाहुल्यं समयासमयादिकम् ॥ ३ ॥  
  
इति । अत्र काली दक्षिणाकालिकादिभेदाः । तारा ताराभेदाः । महाविद्या   
षोडशीश्रीमहात्रिपुरसुन्दर्याः । षोडशीपञ्चदशीभेदसहिता ।   
भुवनेश्वरी तद्भेदसहिता । भैरवी बालादिभेदसहिता । छिन्नमस्ता   
तद्भेदसहिता । विद्या धूमावती तद्भेदा घर्मटीमर्कटी-  
आर्द्रपटीतद्भेदसहिता । बगला तद्भेदसहिता वाराह्यष्टभेदसहिता ।   
सिद्धविद्या च मातङ्गी   
सुमुखीश्यामालघुमातङ्गीराजमातङ्गीभेदसहिता । कमलात्मिका   
महालक्ष्मी भेदसहिता । तथा -  
  
वस्त्रासनस्थानगेहदेहस्पर्शादिवारिणः ।  
शुद्धिं न चाचरेदत्र निर्विकल्पमनाश्चरेत् ॥ ४ ॥  
  
इति । कुलार्णवे -  
  
कुलाचारगृहं गत्वा भक्त्या पापं विशोधयेत् ।  
याचयेदमृतं कौलं तदभावे कुलं भवेत् ॥ १ ॥  
  
कुलाचारेण यत्कृत्वा दण्डपात्रं तु भक्तितः ।  
नमस्कृत्य च गृह्णीयादन्यथा नरकं व्रजेत् ॥ २ ॥  
  
इति । अन्यत्रापि -  
  
वृथा न गमयेत्कालं द्यूतक्रीडादिना सुधीः ।  
गमयेद् देवतापूजाजपयागस्तवादिना ॥ १ ॥  
  
प्। ४२३)  
  
वीराणां जपयज्ञस्तु सर्वकाले प्रशस्यते ।  
सर्वदेशे सर्वपीठे कर्तव्यो नात्र संशयः ॥ २ ॥  
  
शक्तिः शिवः शिवः शक्तिः शक्तिर्ब्रह्मा जनार्दनः ।  
शक्तिरिन्द्रो रविः शक्तिः शक्तिश्चन्द्रो ग्रहा द्रुवः ॥ ३ ॥  
  
शक्तिरूपं जगत्सर्वं यो न जानाति नारकी ।  
  
इति । वीरतन्त्रे -  
  
स्नानादि मानसं शौचं मानसः प्रवरो जपः ।  
पूजनं मानसं दिव्यं मानसं तर्पणादिकम् ॥ १ ॥  
  
सर्व एव शुभः कालो नाशुभो विद्यते क्वचित् ।  
न विशेषो दिवा रात्रौ न सन्ध्यायां दिवानिशम् ॥ २ ॥  
  
सर्वदा पूजयेद् देवीमास्नातः कृतभोजनः ।  
महानिशि शुचौ देशे बलिं मन्त्रेण दापयेत् ॥ ३ ॥  
  
रात्रावेव महापूजा कर्तव्या वीरवन्दिते ।  
तद्दिने सर्वथा कार्या शासनान्मम सुव्रते ॥ ४ ॥  
  
इति । महानिशा तु तत्रैव -  
  
अर्धरात्रात् परं यच्च मुहूर्तद्वयमेव च ।  
सा महारात्रिरुद्दिष्टा तद्गतं चाक्षयं भवेत् ॥ ५ ॥  
  
इति । गन्धर्वतन्त्रे -  
  
पृथ्वीमृतुमतीं वीक्ष्य सहस्रं यदि नित्यशः ।  
तदा वादी स्वसिद्धान्तहतः क्षितितलं व्रजेत् ॥ १ ॥  
  
पृथ्वीम् । कुलम् । नित्यश इति शोडशदिनं यावत् ।  
  
पर्वते हस्तमारोप्य निर्भयो यतमानसः ।  
कवितां लभते सोऽपि अमृतत्वं च गच्छति ॥ २ ॥  
  
तत्रापि सहस्रमिति सम्बन्धः । पर्वतः स्तनः । नीलतन्त्रे -  
  
पद्मं दृष्ट्वा यथा बिम्बं खञ्जनं शिखरं तथा ।  
चामरं रविबिम्बं च तिलपुष्पं सरोरुहम् ॥ १ ॥  
  
त्रिशूल वीक्ष्य जप्त्वा च शतशः शुद्धभावतः ।  
मुखप्रसादं सुमुखं सुलोचनं सुहास्यकम् ॥ २ ॥  
  
सुकेशं सुगतिं चैव सुगन्धिं सुखमेव च ।  
लभते च यथासङ्ख्यं शृणु पार्वति सादरम् ॥ ३ ॥  
  
पद्मं मुखं बिम्बमधरम् खञ्जनं चक्षुः शिखरं स्तनं   
चामरं केशं रविबिम्बं सिन्दूरं तिलपुष्पं नासिकां सरोरुहं   
नाभिं त्रिशूलं त्रिवलीमिति ॥ भावचूडामणौ -  
  
एकाकी निर्जने देशे श्मशाने विजनं वने ।  
शून्यागारे नदीतीरे निःशङ्को विहरेत् सदा ॥ १ ॥  
  
महाचीनद्रुमे देवीं ध्यात्वा तत्र प्रपूजयेत् ।  
तद्द्रूमोद्भवपुष्पेण पूजयेद्भक्तिभावतः ॥ २ ॥  
  
स भवेत् कुलदेवश्च कुलक्रमगतः शुचिः ।  
ब्रह्मतरोर्महापद्मे देवीं ध्यात्वा यथाविधिः ॥ ३ ॥  
  
तत्सुधारससारेण तर्पयेन्मातृकानने ।  
महाचीनद्रुमलतावेष्टितः साधकोत्तमः ॥ ४ ॥  
  
रात्रौ यदि जपेन्मन्त्रं सैव कल्पलता भवेत् ।  
तिथिक्रमेण सङ्ख्याभिर्लताभिर्वेष्टितो यदि ॥ ५ ॥  
  
तदा मासेन सिद्धिः स्यात् सहस्रजपमानतः ।  
अष्टम्यां च चतुर्दश्यां द्विगुणं यदि दृश्यते ॥ ६ ॥  
  
तत्रैव महतीं सिद्धिं देवानामपि दुर्लभाम् ।   
  
इति । कुलचूडामणौ -  
  
शृणु पुत्र रहस्यं मे समयाचारसम्भवम् ।  
येन हीना न सिध्यन्ति जन्मकोटिसहस्रशः ॥ १ ॥  
  
मानवः कुलशास्त्राणां कुलाचार्यानुचारिणाम् ।  
तदा चरेत् तु सर्वत्र वैष्णवाचारतत्परः ॥ २ ॥  
  
परनिन्दासहिष्णुः स्यादुपकाररतः सदा ।  
पर्वते विपिने वापि निर्जने शून्यमण्डपे ॥ ३ ॥  
  
चतुष्पथे जनशून्ये यदि दैवाद्गतिर्भवेत् ।  
क्षणं ध्यात्वा मनुं जप्त्वा नत्वा गच्छेद्यथासुखम् ॥ ४ ॥  
  
गृध्रं वीक्ष्य महाकालीं नमस्कुर्यादलक्षितम् ।  
क्षेमङ्करीं तथा वीक्ष्य जम्बुकीं यमदूतिकाम् ॥ ५ ॥  
  
कुररं श्येनभूकाकौ कृष्णमार्जारमेव च ।  
कृशोदरि महाचण्डे मुक्तकेशि बलिप्रिये ॥ ६ ॥  
  
कुलाचारप्रसन्नास्ये नमस्ते शङ्करप्रिये ।  
श्मशानं च शिवं दृष्ट्वा प्रदक्षिणमनुव्रजन् ॥ ७ ॥  
  
प्रणम्यानेन मनुना मन्त्री सुखमवाप्नुयात् ।  
घोरदंष्ट्रे करालास्ये फिटिशब्दप्रणादिनि ॥ ८ ॥  
  
प्। ४२४)  
  
घोरघोररवास्फारे नमस्ते विन्द्यवासिनि ।  
भाग्योदयसमुत्पन्ने नमस्ते वरवर्णिनि ॥ ९ ॥  
  
कृष्णवर्णं तथा पुष्पं राजानं राजपूत्रकम् ।  
हस्त्यश्वरथशस्त्राणि फलकान् वीरपूरुषान् ॥ १० ॥  
  
महिषं कुलदेवं च दृष्ट्वा महिषमर्दिनीम् ।  
प्रणम्य जयदुर्गां वा सर्वविघ्नैर्न लिप्यते ॥ ११ ॥  
  
जय देवि जगद्धात्रि त्रिपुराद्ये त्रिदैवते ।  
भक्तेभ्यो वरदे देवि महिषघ्नि नमोऽस्तु ते ॥ १२ ॥  
  
मद्यभाण्डं सदालोक्य मत्स्यं मांसं वरस्त्रियम् ।  
दृष्ट्वा च भैरवीं देवीं प्रणमेद्विमृशन् मनुम् ॥ १३ ॥  
  
घोरविघ्नविनाशाय कुलाचारसमृद्धये ।  
नमामि वरदे देवि मुण्डमालाविभूषिते ॥ १४ ॥  
  
रक्तधारासमाकीर्णां वरदे त्वां नमाम्यहम् ।  
सर्वविघ्नहरं देवि नमस्ते हरवल्लभे ॥ १५ ॥  
  
एतेषां दर्शने चैव यदि नैवं प्रकुर्वते ।  
शक्तिमन्त्रं पुरस्कृत्य तस्य सिद्धिर्न जायते ॥ १६ ॥  
  
कुलाचारे कुलाष्टम्यां चतुर्दश्यां विशेषतः ।  
योगिनीपूजनं तत्र प्रधानं कुलपूजनम् ॥ १७ ॥  
  
यथा विष्णुतिथौ विष्णुः पूजितो वाञ्छितप्रदः ।  
तथा कुलतिथौ दुर्गा पूजिता वरदायिनी ॥ १८ ॥  
  
इति । कुलाचारनियमस्तु यामले -  
  
रविश्चन्द्रो गुरुः सौरश्चत्वारश्चाकुला इमे ।  
भौमशुक्रौ कुलाख्यौ तु बुधवारः कुलाकुलः ॥ १ ॥  
  
द्वितीया दशमी षष्ठी कुलाकुलमुदाहृतम् ।  
विषमाश्चाकुलाः सर्वाः शेषाश्च तिथयः कुलाः ॥ २ ॥  
  
वारुणार्द्राभिजिन्मूलं कुलाकुलमुदाहृतम् ।  
कुलानि समयुग्मानि शेषमान्यकुलानि च ॥ ३ ॥  
  
तिथौ वारे च नक्षत्रे ह्यकुले स्थायिनो जयः ।  
कुलाख्ये जयिनो नित्यं साम्यं चैव कुलाकुले ॥ ४ ॥  
  
इति । एवं कुलाचारादिकं ज्ञात्वा साधकः कर्म कुर्यात् । अथ   
शिवाबलिः । कुलचूडामणौ -  
  
बिल्वमूले प्रान्तरे वा श्मशाने वापि साधकः ।  
मांसप्रधानं नैवेद्यं सन्ध्याकाले निवेदयेत् ॥ १ ॥  
  
कालिकालालीति वक्तये तत्रोमा शिवरूपिणी ।  
पशुरूपधरायाति परिवारगणैः सह ॥ २ ॥  
  
भुक्त्वा रौति यदैशान्यां मुखमुत्तोल्य सस्वरम् ।  
तदैव मङ्गलं तस्य नान्यथा कुलभूषणम् ॥ ३ ॥  
  
अवश्यमन्नदानेन नियतं तोषयेच्छिवाम् ।  
नित्यश्राद्धं तथा सन्ध्यावन्दनं पितृतर्पणम् ॥ ४ ॥  
  
तथैव कुलसेव्यानां नित्यता कुलपूजने ।  
पशुरूपां शिवां देवीं यो नार्चयति निर्जने ॥ ५ ॥  
  
शिवारावेण तस्याशु सर्व नश्यति निश्चितम् ।  
जपपूजाविधानानि यत्किञ्चित् सुकृतानि च ॥ ६ ॥  
  
गृहीत्वा शापमादाय शिवा रोदिति निर्जने ।  
एकया भुज्यते यत्र शिवया देव भैरव ॥ ७ ॥  
  
तत्रैव सर्वशक्तीनां प्रितीः परमदुर्लभा ।  
पशुशक्तिः पक्षिशक्तिर्नवशक्तिर्यथाक्रमात् ॥ ८ ॥  
  
पूजनाद्विगुणं कर्म सगुणं साधयेत् ततः ।  
तेन सर्वप्रयत्नेन कर्तव्यं पूजनं महत् ॥ ९ ॥  
  
राजादिभयमापन्नै देशान्तरभयादिके ।  
शुभाशुभानि कर्माणि विचिन्त्य बलिमाहरेत् ॥ १० ॥  
  
गृह्ण देवि महाभागे शिवे कालाग्निरूपिणि ।  
शुभाशुभफलं व्यक्तं ब्रूहि गृह्ण बलिं तव ॥ ११ ॥  
  
एवमुच्चार्य दातव्यो बलिः कुलार्चनप्रियैः ।  
यदि न भुज्यते वत्स तदा नैव शुभं भवेत् ॥ १२ ॥  
  
शुभं यदि भवेत् त्वत्र भुज्यते तदशेषतः ।  
एवं ज्ञात्वा महादेव शान्तिस्वस्त्ययनं चरेत् ॥ १३ ॥  
  
इति । कुलवर्त्म सर्वत्र गोपनीयम् । तन्त्रान्तरे -  
  
निर्जने चैव कर्तव्यं न चैवं जनसन्निधौ ।  
किंवा पक्षिपतङ्गादिदर्शने नैव कारयेत् ॥ १ ॥  
  
पातालमण्डपे वापि गह्वरेषु नियन्त्रिते ।  
निश्छिद्रमण्डपे वापि कर्तव्यं नच सन्निधौ ॥ २ ॥  
  
कुलपुष्पं कुलद्रव्यं कुलपूजां कुलं जपम् ।  
कुलं कुलपतिं चैव कुलमालां कुलाकुलम् ॥ ३ ॥  
  
कुलचक्रं कुलध्यानं सर्वथा न प्रकाशयेत् ।  
प्रकाशात् कार्यहानिः स्यात् प्रकाशान्निधनादिकम् ॥ ४ ॥  
  
प्रकाशान्मन्त्रनाशः स्यात् प्रकाशात् कुलहिंसनम् ।  
प्रकाशान्मृत्युलाभः स्यान्न प्रकाश्यं कदाचन ॥ ५ ॥  
  
पूजाकाले च देवेशि यदि कोऽप्यत्र गच्छति ।  
दर्शयेद्वैष्णवीं मुद्रां विष्णुन्यासं तथा स्तवम् ॥ ६ ॥  
  
प्। ४२५)  
  
प्रकाशाद्यदि गुप्तिः स्यात्तत्प्रकाशान्न दूषणम् ।  
गोपनाद्यदि व्यक्तिः स्यान्न गुप्तिरभिधीयते ॥ ७ ॥  
  
कदाचिद्देहहानिः स्यान्न च व्यक्तिः कदाचन ।  
वरं पूजा न कर्तव्या व्यक्तिर्नैव कदाचन ॥ ८ ॥  
  
इति । वीरतन्त्रे शिवाबलिमधिकृत्य -  
  
नृपलं वैरिनाशाय समरे विजयाय च ।  
छागलम्परसेन्यस्य स्तम्भनाय विशेषतः ॥ १ ॥  
  
सर्वरोगोपशमनं सर्वापद्विनिवारणम् ।  
परवादिमुखस्तम्भे माहिषं शस्यते पलम् ॥ २ ॥  
  
मृगजं सर्वशत्रूणामुचाटनकरं परम् ।  
शशोत्थं वश्यकर्मादावाविकं कृष्टिकारकम् ॥ ३ ॥  
  
पशूत्थं मोहने शस्तं विद्वेषे तुरगोद्भवम् ।  
उच्चाटे चोष्ट्रजं शस्तं खरोत्थं प्रीतिनाशनम् ॥ ४ ॥  
  
महामांसाष्टकस्येह फलं शृणु क्रमेण च ।  
आयुः कीर्तिधनारोग्यपुत्रश्रीजयकान्तिदम् ॥ ५ ॥  
  
इति । महामांसाष्टकं तत्रैव -  
  
गोनरेभाश्वमहिषवराहाजमृगोद्भवम् ।  
महामांसाष्टकमिदं देवताप्रीतिकारकम् ॥ ६ ॥  
  
खेचराणां विशेषेण खेचरीसिद्धिदं फलम् ।  
सर्वमांस सुरायुक्तं दद्याद् देव्यै विशेषतः ॥ ७ ॥  
  
मत्स्योत्थं मन्त्रसिद्धयै च कौक्कुटं कार्मणापहम् ।  
  
इति । अथैतस्य प्रयोगः बिल्वमूले प्रान्तरे वा इत्यादि विजनस्थले   
सन्ध्याकाले तत्र गत्वा बलिद्रव्यं क्वचित्संस्थाप्य स्वयमासने   
समुपविश्य पुरतः पाषाणदौ पूजायन्त्रमथवा   
त्रिकोणषट्कोणवृत्तचतुरस्रात्मकं वा मण्डलं चन्दनादिना विरच्य   
गुरुगणपतिक्षेत्रेशान् प्रणम्य मूलेन   
प्राणायामत्रयर्ष्यादिकरषडङ्गन्यासध्यानानि विधाय अद्येत्यादि   
अमुकदेवशर्मामुककामः श्रीपरदेवताप्रीत्यर्थं शिवाबलिविधिं   
करिष्ये इति सङ्कल्प्य बलिमण्डलाय नमः इति गन्धादिना मण्डलं   
सम्पूज्य तत्र बलिद्रव्यं निक्षिप्य बलिद्रव्याय नमः इति बलिद्रव्यं   
सम्पूज्य मूलविद्यामुच्चार्य कालि काल्युमे शिवरूपिणि पशुरूपधरे   
परिवारगणैः सहात्रायाहि धूपदीपादिसहितं बलिं गृह्ण गृह्ण   
स्वाहा पुनर्मूलम् अमुकदेवतायै सायुधायै सशक्तिकायै   
पशुरूपधराये एष बलिर्नमः इत्युत्सृज्य गृह्ण देवि महाभागे शिवे   
कालाग्निरूपिणि । शुभाशुभफलं व्यक्तं ब्रूहि गृह्ण बलिं तव ॥ इति   
प्रार्थ्य क्वचिद्दूरे गत्वा एकान्ते स्वासनोपर्युपविश्य   
प्राणायामादिपूर्वकं मूलमन्त्रं जपेत् । यावदागत्य शिवाबलिं   
स्वीकृत्य रौति तावत्कालं जपित्वा जपं समर्प्य नद्यादौ पादौ   
प्रक्षाल्याचम्य देवी ध्यायन्मौनी पश्चादपश्यद् गृहमागच्छेदिति ॥  
  
अथ दूतीयागः । देवीयामले - श्रीमहादेव उवाच  
  
दूतीयागविधिं वक्ष्ये कौलधर्मोत्तमोत्तमम् ।  
तस्यानुष्ठानमात्रेण स्वयं ब्रह्मत्वमाप्नुयात् ॥ १ ॥  
  
सन्ति ननाविधा धर्मा ऐहिकायुष्मिकप्रदाः ।  
तत्सारं तु समालोक्य तथान्यन्मन्त्रसङ्ग्रहम् ॥ २ ॥  
  
तन्मध्ये सारभूतं च सद्यः प्रत्ययकारकम् ।  
न कस्यापि वरारोहे प्रोक्तवांस्त्रिदशेष्वपि ॥ ३ ॥  
  
दूतीयागे कृते मन्त्री सर्वज्ञो जायते ध्रुवम् ।  
न तस्य पुनरावृत्तिः कल्पकोटिशतैरपि ॥ ४ ॥  
  
देवा यक्षाश्च गन्धर्वा ऋषयश्च मुनीश्वराः ।  
ब्रह्मविष्णुमहेशाद्यास्तथान्ये पितृदेवताः ॥ ५ ॥  
  
दूतीयागविधिं कृत्वा तत्तत्पदमवाप्नुयुः ।  
विधिवत् सुकृती कृत्वा दूतीयागं तु पार्वति ॥ ६ ॥  
  
कृतकृत्यो न सन्देहः सुन्दरी सुप्रसीदति ।  
येषां वंशे प्रजायेत दूतीयागो महेश्वरि ॥ ७ ॥  
  
ते धन्याश्च समृद्धार्थारते वन्द्याः सुहृदः समाः ।  
कायेन मनसा वाचा सर्वथा न प्रकाशयेत् ॥ ८ ॥  
  
सुतं पत्नीं शिरो दद्यान्न देयमिदमुत्तमम् ।  
कुर्यात् प्रयत्नतश्चैव दूतिकायजनं प्रिये ॥ ९ ॥  
  
यैः कृतं यजनं दूत्यास्तैरिष्टाः क्रतवोऽखिलाः ।  
सर्वतीर्थमयः प्रोक्तः सर्वदेवमयो भवेत् ॥ १० ॥  
  
पुरश्चर्यादि सकलं कृतं तेन न संशयः ।  
अश्वमेधसहस्राणि वाजपेयशतानि च ॥ ११ ॥  
  
आसमुद्रा च धरणी दत्ता तेन सदक्षिणा ।  
मेरुमन्दरतुल्यानि सुवर्णान्यर्पितानि वै ॥ १२ ॥  
  
प्। ४२६)  
  
गोकोटिदानाद्यत् पुण्यं तत्पुण्यं जायते प्रिये ।  
तस्मात् सर्वप्रयत्नेन दूतीयागं समाचरेत् ॥ १३ ॥  
  
पूजासम्पूर्णदं भद्रे सर्वारिष्टप्रशामकम् ।  
यदनुष्ठानमात्रेण सर्वमाचरितं भवेत् ॥ १४ ॥  
  
शक्तिपूजा प्रकर्तव्या विधिवद्भक्तिसंयुतैः ।  
अथ दूतीं प्रवक्ष्यामि लक्षणानि च सुन्दरि ॥ १५ ॥  
  
अचञ्चला सलज्जा च कुलगा(जा)मृदुभाषिणी ।  
पट्वी सुशीला प्रियवाग् गुरुशुश्रूषणे रता ॥ १६ ॥  
  
दयाधर्मरता शान्ता हितदा सुखरूपिणी ।  
रूपयौवनसम्पन्ना निश्चला मन्त्रतत्परा ॥ १७ ॥  
  
सदा तुष्टा सुपुष्टाङ्गी सुन्दरी मानिनी शुचिः ।  
नातिकुब्जा च ह्रस्वा च चारुसर्वाङ्गसंयुता ॥ १८ ॥  
  
दीर्घकेशी विशालाक्षी सूत्रसुस्पष्टनासिका ।  
पूर्णगण्डकपोला च रक्तोष्ठी च सुदन्तिका ॥ १९ ॥  
  
वर्तुलाननगौरा च सुहनुः कम्बुकण्ठिनी ।  
सुबाहुवल्लीसंयुक्ता वृत्तपीनपयोधरा ॥ २० ॥  
  
कृशमध्या सुनाभिः स्यादूरुस्तम्भातिमांसला ।  
सरलाङ्गुलिकायुक्ता सर्वलक्षणसंयुता ॥ २१ ॥  
  
कायेन मनसा वाचा स्वार्थलौल्यविवर्जिता ।  
पूजनीया प्रयत्ने पञ्चविंशतिवार्षिका ॥ २२ ॥  
  
अप्रसूता विशेषेण श्यामा चैवोत्तमा मता ।  
  
श्यामालक्षणं तु कामशास्त्रे स्निग्धनखनयनदशना निरनुशया   
मानिनी स्थिरस्नेहा । सुस्पर्शशिशिरवराङ्गविवराङ्गनाः श्यामेति ॥  
  
अत ऊर्ध्वं न पूजा स्यादित्याज्ञा परमेश्वरी ।  
पूजिताश्चेद्वरारोहे तर्पणं निष्फलं भवेत् ॥ २४ ॥  
  
अर्चनेषु प्रयोक्तव्याः कामिन्यो भक्तिचेतसः ।  
ता यदा रजसा युक्तास्ततः पूज्या महाफलाः ॥ २५ ॥  
  
आत्मीयाश्च पराश्चैव पुष्पवतीः प्रपूजयेत् ।  
तत्र द्वेषपरो मूर्खो दारिद्र्यं समवाप्नुयात् ॥ २६ ॥  
  
इति । उत्तरतन्त्रे -  
  
याममात्रे गते रात्रौ कुलगेहं ततः पुमान् ।  
ताम्बूलापूरितमुखो धूपामोदसुगन्धितः ॥ १ ॥  
  
रक्तचन्दनदिग्धाङ्गो रक्तमाल्यानुलेपनः ।  
रक्तवस्त्रपरीधानो लाक्षारक्तगृहं गतः ॥ २ ॥  
  
रक्तमान्येन संवीतो रक्तपुष्पविभूषितः ।  
पञ्चीकरणसङ्केतैः पूजयेत् कुलनायिकाम् ॥ ३ ॥  
  
इति । कुलनायिका यथा तत्रैव -  
  
नटी कापालिनो वेश्या पुक्कसी नापिताङ्गना ।  
रजकी रञ्जकी चैव सैरन्ध्री च सुवासिनी ॥ ४ ॥  
  
घटिका खटिका चैव तथा गोपालकन्यका ।  
विशेषवैदग्ध्ययुताः सर्वा एव कुलाङ्गनाः ॥ ५ ॥  
  
गुरुभक्ता देवभक्ता घृणालज्जाविवर्जिताः ।  
सङ्गोपनरताः प्रायस्तरुण्यः सर्वसिद्धिदाः ॥ ६ ॥  
  
अक्षताचारसम्पन्नां शीलसौभाग्यशालिनीम् ।  
सदापरिगृहीतां वा यद्वा सङ्केतमागताम् ॥ ७ ॥  
  
अथवा तत्क्षणायातां मदनानलतापिताम् ।  
विलिप्तां रक्तगन्धेन रक्ताम्बरविभूषिताम् ॥ ८ ॥  
  
सुगन्धिरक्तकुसुमां सर्वाभरणभूषिताम् ।  
सदानुष्ठाननिरतां सात्त्विकीं भक्तिसंयुताम् ॥ ९ ॥  
  
कालुष्यरहितां कुर्यात् सभायां भक्तवत्सलाम् ।  
चातुर्यौदार्यदाक्षिण्यकरणादिगुणाधिकाम् ॥ १० ॥  
  
रूपयौवनसम्पन्नां शीलसौभाग्यशालिनीम् ।  
सुधूपधूपितां तन्वीं दूतीकर्मसु योजयेद् ॥ ११ ॥  
  
इति । कुमारीतन्त्रे -  
  
नटी कापालिनी वेश्या रजकी नापिताङ्गना ।  
ब्राह्मणी शूद्रकन्या च तथा गोपालकन्यका ॥ १ ॥  
  
ब्राह्मणीति ब्रह्मणविषयम् ।  
  
मालाकारस्य कन्यापि नव कन्याः प्रकीर्तिताः ।  
एवं भूतां यजेत्तां तु प्रसूनतूलिकोपरि ॥ २ ॥  
  
अर्थाद्वा कामतो वापि सौख्यादपि च यो नरः ।  
लिङ्गयोनिरतो मन्त्री रौरवं नरकं व्रजेत् ॥ ३ ॥  
  
इति । देवीयामले -  
  
अथ पूजाफलं वक्ष्ये उतरोत्तरतोत्तरम् ।  
स्वशक्त्या अयुतं पुण्यं परशक्तिप्रपूजने ॥ १ ॥  
  
प्। ४२७)  
  
ततो वेश्याधिका ज्ञेया रजक्यपि ततोऽधिका ।  
रजक्याः क्षुरिकी श्रेष्ठा क्षुरिक्याश्चर्मकारिणी ॥ २ ॥  
  
ततोऽधिकतरा प्रोक्ता हेतुनारी वरानने ।  
ततोऽधिकान्त्यसम्भूता चण्डाली च ततोऽधिका ॥ ३ ॥  
  
ततो मातङ्गिनी श्रेष्ठा मातङ्गयाः पुक्कसी मता ।  
पुक्कस्या अक्षता श्रेष्ठा ततोऽतिसुन्दरी स्मृता ॥ ४ ॥  
  
सुन्दरीपरतः प्रोक्ता प्रीतिवत्यनुगामिनी ।  
तत्परा परमेशानि तन्मनाः शुभलक्षणा ॥ ५ ॥  
  
समयाचारसम्पन्ना मन्त्रज्ञा भयवर्जिता ।  
विदग्धा त्वप्रसूता च धैर्यस्वातन्त्र्यसंयुता ॥ ६ ॥  
  
एवं गुणसमायुक्ताः पूजयेत् सर्वयोषितः ।  
आत्मीयाश्च पराश्चैव शक्तिमात्र्रं महेश्वरि ॥ ७ ॥  
  
मन्त्राधिदेवताबुद्ध्या पूज्याः सर्वोपचारकैः ।  
विविधैः फलताम्बूलैर्वस्त्रालङ्कारहेमभिः ॥ ८ ॥  
  
सम्पूज्य विधिवद्भक्त्या बहुहेतुं प्रदापयेत् ।  
सम्भोगवासनां धृत्वा यः कुर्याच्छक्तिपूजनम् ॥ ९ ॥  
  
स दारिद्र्यमवाप्नोति नारकी च भवेद् ध्रुवम् ।  
परमानन्दरूपेण देह भावविवर्जितः ॥ १० ॥  
  
शक्त्या यदुक्तं देवेशि तदृचे शाम्भवी स्तवम् ।  
तदाज्ञा तु प्रकर्तव्या तदा श्रेयः प्रवर्तते ॥ ११ ॥  
  
शक्त्याज्ञां लङ्घयेन्मन्त्री तपस्तेपे निरर्थकम् ।  
कृते तत्रोपहासादि कुष्ठी भवति नान्यथा ॥ १२ ॥  
  
तस्मात् सर्वप्रयत्नेन तद्वाक्यं तु समाचरेत् ।  
व्यङ्गा वा विकृताङ्गी च काणाक्षी बधिरा तथा ॥ १३ ॥  
  
मुण्डिनी विधवा मूका प्रलापिन्यमृतभाषिणी ।  
अदीक्षिता भक्तिहीना गुरुसेवाविवर्जिता ॥ १४ ॥  
  
दूषकी समयाद्भ्रष्टा घोरा कैतवचारिणी ।  
वृद्धातुरा वक्रमुखी क्रोधदुर्गन्धकश्मला ॥ १५ ॥  
  
सदा निष्ठुरवाक्या च अनाचारा च काकवाक् ।  
दीर्घदन्ता च लम्बोष्ठी शुष्कस्तननितम्बिनि ॥ १६ ॥  
  
कृष्णवर्णातिमलिना कृशा विकलचेतना ।  
महास्थूलातिरोगार्ता प्रलम्बितपयोधरा ॥ १७ ॥  
  
ईषन्नासिकनेत्रा च शुष्काङ्गी चोर्ध्वकेशिनी ।  
कनिष्ठा क्रोडदन्ता च सदा स्वार्थसमन्विता ॥ १८ ॥  
  
कुष्ठी हीनाङ्गिनी चैव पङ्ग्वन्धा चातुरालसा ।  
श्वेताङ्ङ्गिनी रौद्रबिम्बा च्छागयोनिः पिशाचिका ॥ १९ ॥  
  
मतिभ्रष्टातिविकला अतिदीर्घातिकुब्जिका ।  
एतल्लक्षणसम्पन्नाः शक्तीर्यत्नेन वर्जयेत् ॥ २० ॥  
  
शक्तिपात्रं न दातव्यं विधवायै कदाचन ।  
अज्ञानाल्लोभतो मोहाद् दत्ते पूजा तु निष्फला ॥ २१ ॥  
  
तस्माद् दूती प्रकर्तव्या लक्षणोक्ता तु पार्वति ।  
  
इति । तथा ब्रह्मयामले नारद उवाच -  
  
सर्वज्ञ जगतां नाथ शाक्तं चेच्छ्रुतिचोदितम् ।  
मातङ्गीपूजनं तत्र कथं मुक्तिप्रदायकम् ॥ १ ॥  
  
अर्चने प्रथिता वेश्या वेश्या सा तु रजस्वला ।  
रजस्वला च मातङ्गी सा दूती सर्वमङ्गला ॥ २ ॥  
  
इति प्रोक्तं त्वया पूर्वमिदानीं तद्विपर्ययः ।  
तव वाक्यमभूत् ब्रह्मन्नेतद्वद पितामह ॥ ३ ॥  
  
ब्रह्मोवाच -  
  
मा कुरुष्वात्र सन्देहं वेदोक्तं शाक्तमुत्तमम् ।  
अस्मिन् सर्वज्ञ कल्पोऽसौ मातङ्गी मुनिपुङ्गवः ॥ ४ ॥  
  
वर्षाणामयुतं वत्स तप उग्रं चचार ह ।  
तेन प्रीता महादेवी देवानां हितकारिणी ॥ ५ ॥  
  
वरं वृणीष्व भगवन् दास्यामि तव वाञ्छितम् ।  
तच्छ्रुत्वा द्विजवर्यस्तां ययाचे धर्मसाधनम् ॥ ६ ॥  
  
हे देवि जगतां मातः प्रीता चेद्यदि साम्प्रतम् ।  
अपत्यतां समासाद्य मत्कुलालम्बनं कुरु ॥ ७ ॥  
  
इत्यभ्यर्थ्य मुनिश्रेष्ठो जनयामास तां सुताम् ।  
श्यामलां चारुवदनां वीणाशुकसमन्विताम् ॥ ८ ॥  
  
शारिकां ज्ञानसम्पन्नां जपमालां कराम्बुजैः ।  
धारयन्तीं विशालाक्षीं शङ्खताटङ्कशोभिनीम् ॥ ९ ॥  
  
सा वभूव महादेवी मातङ्गकुलनन्दिनी ।  
मातङ्गीति तदा देवी विख्याता वरदायनी ॥ १० ॥  
  
तां विलोक्य तदा शम्भुर्दूतीं चक्रे सुलक्षणाम् ।  
त्रिपुराज्जेतुकामेन योनिपूजा तदा कृता ॥ ११ ॥  
  
प्रत्यालीढास्थिता देवी पूजां स्वीकृत्य निश्चला ।  
यदा दृष्टरजा भूत्वा तां वव्रे शङ्करः प्रियाम् ॥ १२ ॥  
  
प्। ४२८)  
  
तदा प्रभृति सञ्जातो दूतीयागो मनोहरः ।  
प्रणवेन तदा शम्भुस्तया सार्धं रतं भजन् ॥ १३ ॥  
  
प्रणवान्तर्गतं मन्त्रं मातङ्गाख्यं च निर्गतम् ।  
सर्वसौभाग्यजननं मालामन्त्रमभूत् तदा ॥ १४ ॥  
  
रसावाप्तिपदं दिव्यमनिन्द्यं लोकरञ्जनम् ।  
मातङ्गीमन्त्रमत्यर्थं मन्मथप्रतिपादकम् ॥ १५ ॥  
  
आद्यन्तशून्या सा देवी तस्मात् ख्याता तदन्त्यजा ।  
मातङ्गीचान्त्यवर्णस्था तदासा अन्त्यजाभवत् ॥ १६ ॥  
  
अन्त्यजानां द्विजानां च चक्रे ऐक्यं प्रशस्यते ।  
सा देवी सर्ववर्णानां वरं दत्त्वा निरुत्तरम् ॥ १७ ॥  
  
कृत्वा सङ्केतसमयं चक्रे मातङ्गमुत्तमम् ।  
न दोषः सर्ववर्णानामिति दत्त्वा वरं तदा ॥ १८ ॥  
  
न दोषं तत्र विज्ञेयं सर्वतः श्रुतिचोदितम् ।  
देवीमुद्दिश्य मोक्षार्थं कृतं यद् दोषवर्जितम् ॥ १९ ॥  
  
एतच्छास्त्रमिदं दिव्यं न वाच्यं श्रुतिचोदितम् ।  
अन्तर्यागमिदं ज्ञेयं बहिर्यागं च वैदिकम् ॥ २० ॥  
  
मन्त्रतन्त्रसमायुक्तं तद्द्वयं ब्रह्मबोधकम् ।  
चक्रसङ्केतसमयं सर्वं तुभ्यम् प्रकाशितम् ॥ २१ ॥  
  
गोपनीयं प्रयत्नेन न वाच्यं पशुसन्निधौ ।  
त्यज शङ्कां महाभाग सत्यमेतन्मयोदितम् ॥ २२ ॥  
  
मातङ्गीपूजनं श्रेष्ठं दूतीयागे मनोहरे ।  
योनिपूजां विना पूजा कृतापि ह्यकृता भवेत् ॥ २३ ॥  
  
कृत्वा केनापि सर्वज्ञ स भवेद्विगतामयः ।  
आयुरारोग्यविभवानमितांल्लभते नरः ॥ २४ ॥  
  
अनेनैव विधानेन विषार्तो निर्विषो भवेत् ।  
पुत्रार्थी लभते पुत्रं धनार्थी लभते धनम् ॥ २५ ॥  
  
मातङ्गीशक्तिमभ्यर्च्य तया साकं समर्चयेत् ।  
मातङ्गीमन्मथोपेता सर्वकामार्थसिद्धये ॥ २६ ॥  
  
शक्त्या साकं तदा पूज्या मातङ्गी मन्त्रदेवता ।  
सा देवी शक्तिहीना तु न ददाति मनोरथम् ॥ २७ ॥  
  
निःशङ्कां निर्मलां तन्वीं श्यामां चारुपयोधराम् ।  
कौलिकान्वयसम्भूतां दीक्षितां क्रोधवर्जिताम् ॥ २८ ॥  
  
दीक्षितां कौलिके यागे सुशीलां च दृढव्रताम् ।  
त्रिंशत्संवत्सराधःस्थां षोडशाब्दाधिकामपि ॥ २९ ॥  
  
पूजयेत् परया भक्त्या तस्या योनिं सुनिर्मलाम् ।  
योनिमध्यगतां देवीं कालरात्रिमनुस्मरेत् ॥ ३० ॥  
  
तत्र भोगं समासाद्य देवीं सन्तर्पयेत् सदा ।  
सकृज्जपेन संसिद्धिर्द्विस्त्रिर्वा नात्र संशयः ॥ ३१ ॥  
  
पशुस्त्रीसङ्गमे प्राप्ते शुद्धिश्चेत् पशुबन्धनम् ।  
अथवा गृहिणी पूज्या पूता पुष्पवतीष्टदा ॥ ३२ ॥  
  
अर्चने कन्यकाः श्रेष्ठाःप्रमदाश्च विशेषतः ।  
तासां भोज्यं प्रकर्तव्यमिति शास्त्रस्य निश्चयः ॥ ३३ ॥  
  
शक्त्युल्लासकरं भोगमानन्दं मोक्ष उच्यते ।  
दूत्यश्च भगिनी पुत्री पौत्री नप्त्री तथा स्नुषा ॥ ३४ ॥  
  
रजकी चर्मकारी च मातङ्गी गृहिणी वरा ।  
अर्चने प्रथिता वेश्या मन्त्रयुक्ता मनोहरा ॥ ३५ ॥  
  
मातङ्गी यदि चेद्वेश्या सापि रजस्वला ।  
रजस्वला यदा चासीत् सर्वोत्कृष्टा इति स्मृता ॥ ३६ ॥  
  
इत्यादि । तथा कुलचूडामणौ -  
  
तरुणोल्लाससंयुक्तां पर्यङ्के तु निवेशयेत् ।  
भयलज्जादिसर्वाणि परित्यज्याथ दूतिकाम् ॥ १ ॥  
  
कञ्चुकं च परित्यज्य तथा वस्त्रं च पार्वति ।  
आचार्यानुचरी रक्ता मनसा सुखदायिनी ॥ २ ॥  
  
देहभावं परित्यज्य संसक्तभुजकौ प्रिये ।  
चुम्बनालिङ्गने चैव नखदन्तक्षतानि च ॥ ३ ॥  
  
बहुना च किमुक्तेन प्राणस्यैक्यं समाचरेत् ।  
दूती यस्य सुसञ्ज्ञाता सफलं तस्य जीवितम् ॥ ४ ॥  
  
वंशद्वयं समुद्धृत्य लभते शाश्वतं पदम् ।  
सर्वदा सुखमाप्नोति सर्वैश्वर्यं च लभ्यते ॥ ५ ॥  
  
न तस्य दुरितं किञ्चिन् नच मारीभयं भवेत् ।  
चुम्बने परमैश्वर्यं नखदन्तक्षतैर्यशः ॥ ६ ॥  
  
सम्भोगे च सुखं यद्यत् तद्विष्णोः परमं पदम् ।  
न दद्याच्चुम्बनं यस्तु दरिद्रो जायते ध्रुवम् ॥ ७ ॥  
  
आलिङ्गनं विना देवि कुष्ठी भवति पार्वति ।  
विना दन्तक्षतं देवि लोके भवति निन्दितः ॥ ८ ॥  
  
पञ्चमीं (मं) तु सकृद् दत्त्वा सावित्री जायते सती ।  
द्वितीयेन च लक्ष्मीः स्यात् तृतीये पार्वती भवेत् ॥ ९ ॥  
  
ततो दद्यात् सुखाधिक्यं तस्याः पुण्यं न गण्यते ।  
आलिङ्गनैर्हरेद्रोगान् धनधान्यादि चुम्बनैः ॥ १० ॥  
  
नखदन्ताक्षताद्यैश्च तदा मोक्षः प्रजायते ।  
सायुज्यं सङ्गमेन स्यात् सत्यमेव न संशयः ॥ ११ ॥  
  
प्। ४२९)  
  
इति ॥ पञ्चमयागप्रशंसा भैरवयामले -  
  
कुर्यादुच्चाटने द्वेषे मारणे मोहने तथा ।  
सुरूपां च सुवेशां च तरुणीं सुन्दरीं तथा ॥ १ ॥  
  
प्रसन्नमुखशोभाढ्यां तथा सौभाग्यगर्विताम् ।  
उदारवंशसम्भूतां पूजाग्रहणहर्षिताम् ॥ २ ॥  
  
सुवासिनीमीदृशीं च पूजयित्वा विधानतः ।  
तत्काले कार्यसिद्धिः स्यान्नात्र कार्या विचारणा ॥ ३ ॥  
  
विशेषतो योनिपूजां कुर्यादीप्सितसिद्धये ।  
सुरूपां तरुणीं वेश्यां योनिपूजां समाचरेत् ॥ ४ ॥  
  
सर्वजनमोहनं स्यान्नात्र कार्या विचारणा ।  
सुरूपां तरुणीं दासीं योनिपूजां समाचरेत् ॥ ५ ॥  
  
सर्वलोकस्य वश्यार्थ नात्र सन्देह इष्यते ।  
मातङ्गिन्याः सुरूपायाः सुगुणायास्तथैव च ॥ ६ ॥  
  
तरुण्या योनिपूजां च स्तम्भनार्थं समाचरेत् ।  
यस्या अङ्गे देवतास्ति तस्या योनिं प्रपूजयेत् ॥ ७ ॥  
  
आकर्षणार्थं मन्त्रज्ञो नात्र सन्देहसम्भवः ।  
सुरूपायस्तरुण्याश्च योगिन्या योनिपूजने ॥ ८ ॥  
  
उच्छाटनादिकर्माणि जायन्ते नात्र संशयः ।  
मदघूर्णितनेत्रायास्तरुण्या योनिपूजने ॥ ९ ॥  
  
रजस्वलाया विद्वेषो भवत्येव न संशयः ।  
विधवायाः सुरूपायास्तरुण्या योनिपूजने ॥ १० ॥  
  
मारणं जायते शीघ्रं नात्र सन्देहसम्भवः ।  
परं तु निर्भयो भूत्वा सर्वमेतत् समाचरेत् ॥ ११ ॥  
  
रजस्वला या च भवेत् सर्वजातिसमुद्भवा ।  
तस्यास्तु पूजने सर्वकार्यसिद्धिर्भवेद् ध्रुवम् ॥ १२ ॥  
  
सर्वकार्य सुवासिन्याः पूजनं न्यासपूर्वकम् ।  
भगमालिनिमन्त्रेण कुर्यात् प्रार्थनापूर्वकम् ॥ १३ ॥  
  
सर्वकार्येषु निष्पत्तिर्भवत्येव न संशयः ।  
षोडशैरुपचारैस्तु पूजा सर्वत्र शस्यते ॥ १४ ॥  
  
यस्या अङ्गे देवतास्ति तस्याः पूजां समाचरेत् ।  
वश्याकर्षणकार्माणि मनसा यद्यदीप्सितम् ॥ १५ ॥  
  
तत्सर्वं भवति क्षिप्रं नात्र सन्देह इष्यते ।  
अस्पृश्यायास्तरुण्यास्तु पूजा द्वेषार्थमीरिता ॥ १६ ॥  
  
गुरुतः शास्त्रतो ज्ञात्वा सर्वकार्याणि साधयेत् ।  
तांस्तान् प्रयोगान् कुर्वीत कार्यसिद्धिर्भवेद् ध्रुवम् ॥ १७ ॥  
  
परचक्रस्तम्भने च जलस्तम्भन एव च ।  
मेघाकर्षे भयावाप्तौ सर्वशत्रुनिवर्हणे ॥ १८ ॥  
  
इति । अथैतत् प्रयोगः तत्र साधकः प्रोक्तक्रमलक्षणः   
(कृतात्मपूजनक्रियः) स्वशिरसि श्रीगुरुपादुकां ध्यात्वा सम्पूज्य   
प्रणम्य प्रोक्तक्रमेण श्रीगुरोराज्ञामादाय   
सर्वलक्षणसम्पन्नां ब्रह्मविद्यादीक्षितां दूतीं   
प्रातर्निमन्त्रितां सादरं स्वयं गत्वा प्रणम्य समाहूयानीय   
पूजास्थाने मृद्वासने समुपवेश्य तस्याः पादावुष्णजलेन   
प्रक्षाल्य सुखोपविष्टां तां प्रणम्य कृताञ्जलिः सन् भगवति   
श्रीपरदेवतायजनार्थं त्वं मे दूतीभूत्वा मां कृतार्थं कुरु   
इति तां प्रार्थ्य देव्यग्रतः स्वासने समुपविश्य कृताञ्जलिः अद्येत्यादि   
श्रीपरदेवताप्रीत्यर्थं दूतीयजनमहं करिष्ये इति सङ्कल्प्य   
मूलविद्यया प्राणायामत्रयं कृत्वा ऋष्यादिकरषडङ्गन्यासान्   
विधाय स्ववामभागे दूतीं समुपवेश्य मूलविद्यया   
सुगन्धितैलेनाभ्यङ्गं कृत्वा सुगन्धामलकाद्युद्वर्तनं   
विधायोष्णोदकेन स्नपयित्वा नीराजनं कृत्वा   
सूक्ष्मवस्त्रेणाङ्गगो?ञ्छनं विधाय   
रक्तपटवस्त्रयुगमारक्तकञ्चुकं च परिधाप्य   
नानाविधाभरणैरलङ्कृत्य केशान् विजटीकृत्य धूपयित्वा संयम्य   
सिन्दूरकज्जलालक्तकादिभिः सीमन्तनयनचरणादि रञ्जयित्वा   
रत्नेश्वरीविद्यया सकुङ्कुमचन्दनत्रिपुण्ड्रयुक्ते भालतले   
सिन्दूरतिलकं कृत्वा सुगन्धकुसुममालाभिः   
सुगन्धानुलेपनैश्चालङ्कृत्य स्ववामभागे मृद्वासने समुपवेश्य   
स्वयं स्वासने समुपविष्टः प्राणायामत्रयमृष्यादिन्यासांश्च   
विधाय दूतीं देवीरूपां ध्यायन् प्राक्स्थापितशक्तिपात्र   
वत्स्वपुरतः पात्रान्तरं कलशस्थहेतुनापूर्य संस्कृत्य   
तद्धतुमुद्धरणपात्रेणोद्धृत्य भोगपात्रे कृत्वा सद्वितीयं   
भोगपात्रं तस्यै पुनः पुनर्निवेद्य तरुणोल्लासयुक्तां ज्ञात्वा   
चक्रस्योत्तरभागे स्वर्णरूप्यविद्रुमगजदन्तादिनिर्मितं स्वच्छं   
(सुदृढं) नवं पट्टसूत्ररचितारक्तपट्टिकाभिर्गुम्फितं   
पर्यङ्कमास्तीर्य तदुपरि पट्टवस्त्ररचितां   
बहुतरतूलभारभरितां तूलिकामास्तीर्य   
तदुपर्युच्छीर्षकोपवर्हणादिकं निवेश्य तत्र सुगन्धपुष्पाणि   
कर्पूररजांसि च विकीर्य तत्र प्रागुक्तविधिना योगपीठं सम्पूज्य   
तदुपरि श्रीचक्रं विभाव्य तथैव सम्पूज्य मञ्चकस्य पश्चिमे   
योगिनीबलिं पूर्वे क्षेत्रपालबलिं दक्षिणे गणेशबलिमुत्तरे   
बटुकबलिं चेति बलिचतुष्टयं दत्त्वा पर्यङ्कोपरि दूतीं   
पश्चिमाभिमुखीं समुपवेश्य स्वयं पूर्वाभिमुख उपविश्य   
  
प्। ४३०)  
  
मूलेन प्राणायामत्रयमृष्यादिकरषडङ्गन्यासांश्च कृत्वा   
दूतीदेहे केवलां मातृकां विन्यस्य वशिन्याद्यष्टकं विन्यस्य   
शिरसि ४ द्रां द्रावणबाणाय नमः । पादयोः ४ द्रीं   
क्षोभणबाणाय नमः । मुखे ४ क्लीं वशिकरणबाणाय नमः ।   
गुह्ये ४ ब्लूम् आकर्षणबाणाय नमः । हृदि ४ सः सम्मोहनबाणाय   
नमः । इति पञ्चबाणान् विन्यस्य तस्या ललाटे ४ ह्रीं कामाय नमः ।   
गले ४ क्लीं मन्मथाय नमः । हृदि ४ ऐं कन्दर्पाय नमः । नाभौ ४   
ब्लूं मकरध्वजाय नमः । मूलाधारे ४ स्त्रीं मीनकेतवे नमः इति   
विन्यस्य तस्या देहे पूर्वोक्ताः कामकलाः सोमकलाश्चेति विन्यस्य   
तस्याः शिरसि सुभगाय ऋषये नमः । मुखे गायत्रीच्छन्दसे नमः ।   
हृदये श्रीभगमालिन्यै देवतायै नमः । गुह्ये ह्र्ब्लेम्बीजाय नमः ।   
पादयोः स्त्रीं शक्तये नमः । नाभौ ह्रीं कीलकाय नमः । इति   
ऋष्यादिन्यासं विन्यस्य तस्याः शरीरे भगमालिनीविद्यया   
मूर्धादिपादपर्यन्तं त्रिर्व्यापकं विन्यस्य तस्याः शिरसि त्रिकोणं   
विभाव्य शिरस्त्रिकोणमध्ये वक्ष्यमाणविधिना बालां ध्यात्वा   
तद्विद्यामुच्चार्य श्रीबालादेवीश्रीपादुकां पूजयामि नमः ।   
अग्रकोणे क्लीं कमेश्वरीश्री० । वामकोणे ऐंवागीश्वरीश्री० ।   
दक्षिणकोणे सौः कुलगणपतिश्री० इति प्रादक्षिण्येन सम्पूज्य तस्या   
दक्षिणस्तने क्लीङ्कामदेवश्री० । वामे वं वसन्तश्री० । योनौ   
श्रीरतिदेवीश्री । नाभौ श्रीप्रीतिदेवीश्री० । पुनः शिरस्त्रिकोणाद्बहिः   
गङ्गणनाथश्री० । ४ सिंहपादश्री० । ४ विजयपादश्री० । ४   
अनङ्गपादश्री० । ४ भुजङ्गपादश्री० । ४ चित्रपादश्री० । (४   
कनकपादश्री०) ४ कनकाध्यक्षपादश्री० । इति त्रिकोणाद्बहिः परितः   
स्वाग्रादिप्रादक्षिण्येन सम्पूज्य शिरस्त्रिकोणस्य वामकोणे ४ मां   
महालक्ष्म्यै नमः । दक्षे ४ सं सरस्वत्यै नमः । तस्या रोमराजिसु ४   
नं नन्दनोद्यानाय नमः । इति सम्पूज्य तस्याः शिरस्त्रिकोणमध्ये   
नवयोन्याढ्यकर्णिकं सकेसरमष्टदलकमलं दलाग्रेषु   
त्रिशूलयुक्तं तद्बहिर्वृत्तं तद्बहिश्चतुर्द्वारयुक्तं   
चतुरस्रत्रयवेष्टितं बालाचक्रं विभाव्य तत्र   
मण्दूकादिपरतत्त्वान्तं योगपीठं सर्व शिरस्येव   
सम्पूज्याष्टदलकेसरेषु ४ वामायै० ४ ज्येष्ठायै० ४ रौद्र्यैः ४   
अम्बिकायै० ४ इच्छायै० ४ ज्ञानायै० ४ क्रियायै० ४ कुब्जिकायै० ४   
विभ्व्यै० ४ विषघ्न्यै० ४ दूतर्यै० ४ आनन्दायै नमः इति सम्पूज्य   
मध्ये ४ ह्सौः सदाशिवमहाप्रेतपद्मासनाय नमः इति   
नवयोनिस्थत्रिकोणमध्ये सम्पूज्य तत्र बालाविद्यामुच्चार्य   
श्रीबालामूर्ति कल्पयामि इति पुष्पाञ्जलिना मूर्ति परिकल्प्य   
पुनर्बालामुच्चार्य श्रीबालामूर्तये नमः इति मूर्ति सम्पूज्य   
कराभ्यां पुष्पाञ्जलिमादाय हृदयकमले वक्ष्यमाणरूपां   
देवीं ध्यात्वा पुनस्तेजोरूपां तामापाद्य तत्तेजः   
सुषुम्नामार्गेण ब्रह्मरन्ध्रं नीत्वा वहन्नासापुटाध्वना   
बहिर्निःसार्य करस्थपुष्पाञ्जलौ संयोज्य ४ ऐं क्लीं सौः   
श्रीभगवतीहागच्छागच्छेति दूत्याः शिरसि पुष्पाञ्जलिं   
निःक्षिप्यावाह्यावाहनीमुद्रां प्रदर्श्य   
स्थापनादिपरमीकरणान्तं तत्तन्मुद्रया विधाय प्राणप्रतिष्ठां   
कृत्वा वरदाभयपुस्तकाक्षमालापाशाङ्कुशधनुर्बाणकपाल-  
कमलाख्या दश मुद्राः प्रदर्श्य  
  
भ्रमद्भ्रमरनीलाभधम्मिल्लामलपुष्पिणीम् ।  
ब्रह्मरन्ध्रस्फुरद्भिन्नमुक्तालेखाविराजिताम् ॥ १ ॥  
  
मुक्तालेखारन्द्ररत्नतिलकां मुकुटोज्वलाम् ।  
विशुद्धमुक्तावज्राढ्यचन्द्रलेखाकिरीटिनीम् ॥ २ ॥  
  
भ्रमद्भ्रमरनीलाभनेत्रत्रयविराजिताम् ।  
सूर्य भास्वन्महारत्नकुण्डलालङ्कृतां पराम् ॥ ३ ॥  
  
शुक्राकारस्फुरन्मुक्ताहारभूषणभूषिताम् ।  
ग्रैवेयाङ्गदप्रत्रालीस्फुरत्कान्तिविराजिताम् ॥ ४ ॥  
  
गङ्गातरङ्गकर्पूरशुभ्राम्बरविभूषिताम् ।  
श्रीखण्डवल्लीसदृशबाहुबल्लीविराजिताम् ॥ ५ ॥  
  
कङ्कणादिलसद्भूषामणिबन्धलसत्प्रभाम् ।  
प्रवाललतिकाकारपाणिपल्लवशोभिताम् ॥ ६ ॥  
  
वज्रवैडूर्यमुक्तालिमेखलां विमलप्रभाम् ।  
रक्तोत्पलदलाकारपादपल्लवशोभिताम् ॥ ७ ॥  
  
नक्षत्रमालासङ्काशमुक्तामञ्जीरमण्डिताम् ।  
वामेन पाणिनैकेन पुस्तकं चापरेणतु ॥ ८ ॥  
  
अभयं च प्रयच्छन्तीं साधकाय वरानने ।  
अक्षमालां च वरदं दक्षपाणिद्वयेन तु ॥ ९ ॥  
  
दधतीं चिन्तयेद्देवीं वश्यसौभाग्यवाक्प्रदाम् ।  
क्षीरकुन्देन्दुधवलां प्रसन्नां संस्मरेत् प्रिये ॥ १० ॥  
  
इति ध्यात्वा बालाविद्यामुच्चार्य भगवति एतत्ते आसनं नमः । एवं   
स्वागतं पाद्यम् अर्घ्यम् आचमनीयं मधुपर्कं   
पुनराचमनीयं स्नानं वस्त्रम् आचमनीयम् आभरणानि समर्प्य   
एष ते गन्धो नमः । इमानि ते पुष्पाणि वौषट् इति पुष्पान्तैरुपचारैः   
सम्पूज्य प्राग्योनिमध्ययोन्योरन्तराले ४ ऐं परमगुरुभ्यो नमः ।  
  
प्। ४३१)  
  
४ ऐं परापरगुरुभ्यो नमः । ४ ऐम् अपरगुरुभ्यो नमः इति   
गुरुपङ्क्तित्रयं विभाव्य सम्पूज्य योनिमुद्रां बद्ध्वा हृदि मुखे   
भ्रूमध्ये ललाटे ब्रह्मरन्ध्रे च संस्थाप्य दशयेत् । ततः त्रिकोणस्य   
वामकोणे ४ ऐं रत्यै नमः । दक्षिणे ४ क्लीं प्रीत्यै० अग्रे ४ सौः   
मनोभवायै० इति सम्पूज्याष्टदलकेसरेषु अग्नीशनिर्-  
ऋतिवायुकोणेष्वङ्गचतुष्टयं देव्यग्रे नेत्रं तदग्रादि चतुर्दिक्षु   
अस्त्रमिति प्रादक्षिण्येन षडङ्गानि सम्पूज्याष्टकोणत्रिकोणान्तरालेषु   
देव्यग्रमारभ्य चतुर्दिक्षु प्रादक्षिण्येन ४ द्रां द्राविण्यै० ४ द्रीं   
क्षोभिण्यै० ४ क्लीं वशीकरण्यै० ४ ब्लूम् आकर्षिण्यै० अग्रे ४ सः   
सम्मोहिन्यै० । एष्वेव स्थानेषु ४ ह्रीं कामाय० नमः ४ क्लीं   
मन्मथाय नमः ४ ऐं कन्दर्पाय नमः ४ ब्लूं मकरध्वजाय   
नमः ४ स्त्रीं मेनकेतवे नमः । इति सम्पूज्य पूर्वाद्यष्टसु योनिषु   
ऐङ्क्लीम्ब्लूंस्त्रींसः सुभगायै नमः । ५ भगायै० । ५   
भगसर्पिण्यै० । ५ अनङ्गमालिन्यै० । ५ अनङ्गायै० । ५ अनङ्गकुसुमायै०   
। ५ अनङ्गमेखलायै० । ५ अनङ्गमदनायै० इति सम्पूज्याष्टदलेषु   
देव्यग्रादिप्रादक्षिण्येन अम् असिताङ्गभैरवाय नमः । आं   
ब्राह्मयै० । इं रुरुभैरवाय० । ईं माहेश्वर्यै० । उं   
चण्डभैरवाय० । ऊं कौमार्यै० । ऋं क्रोधराजभैरवाय० । ॠं   
वैष्णव्यै० । ऌम् उन्मत्तभैरवाय० । ॡं वाराह्यै० । एं   
कपालिभैरवाय० । ऐम् इन्द्राण्यै० । ॐ भीषणभैरवाय० । औं   
चामुण्डायै० । अं संहारभैरवाय० । अः महालक्ष्म्यै० । इति   
सम्पूज्य अष्टदलान्तरालेषु कामरूपाय नमः । मलयाय० ।   
कोलगिरये० । कोलान्तकाय० । चौहाराय० । जालन्धराय० । उड्डीयानाय० ।   
देवीकोटाय० । इत्यग्रादिप्रदक्षिण्येन सम्पूज्य बहिर्वृत्ते   
देव्यग्रादिप्रादक्षिण्येनाष्टदिक्षु हेरुकाय नमः । त्रिपुरान्तकाय० ।   
वेतालाय० । अग्निजिह्वाय० । कालान्तकाय० । कपालिने० । एकपादाय० ।   
भीमरूपाय० । इन्द्रेशानयोर्मध्येहाटकेश्वराय० । निर्-  
ऋतिवरुणयोर्मध्ये मलयाय० इति सम्पूज्य तद्बहिः पूर्वादिदशदिक्षु   
इन्द्रादींस्तथायुधानि च सर्वचक्राद्बहिः सम्पूज्य   
धूपदीपनैवेद्यानि समर्प्य तदभेदबुद्ध्या दूत्यै हेतुं समर्प्य   
स्वदेहे प्राग्वछ्रीकण्ठादिमातृकां विन्यस्य स्वशिवे ॐ ह्रीं क ५ ह ६   
स ४ शिवाय नमः । इति दशार्णया विद्यया सम्पूज्य शिवाग्रे ह्योम्   
ईशानाय नमः । तत्पूर्वभागे ह्यैं तत्पुरुषाय नमः । दक्षिणे   
ह्युम् अघोराय नमः । वामे ह्यिंवामदेवाय० । तत्पृष्ठे ह्यं   
सद्योजाताय० इति सम्पूज्य एतेष्वेव स्थानेषु निवृत्त्यै नमः ।   
प्रतिष्ठायै० । विद्यायै० । शान्त्यै० । शान्त्यतीतायै० । इति सम्पूज्य क्लां   
क्लीमित्यादिना षडङ्गानि विन्यस्य मुष्कयोर्मध्ये मूलविद्यामुच्चार्य   
नन्दिकेश्वराय नमः । इति सम्पूज्य तस्यै कारणं दत्त्वा   
तदवशेषास्वादनेन स्वयं तरुणोल्लासयुक्तस्तस्याः स्तनयोर्मध्ये   
स्पृशन् ऐंह्रीं चपले चपलचित्तेरेतो मुञ्च मुञ्च   
ब्लूङ्क्लींस्त्रींह्र्ब्लेम् इति द्राविणीविद्यां वारत्रयं जपित्वा तस्या   
हृदयकमले प्रागुक्तानङ्गकुसुमाद्यष्टशक्तिभिः परिवृतां   
कामेश्वरीं रक्तवर्णां   
रक्तमाल्याभरणानुलेपनवसनालङ्कृतामिक्षुकादण्डपुष्पबाण-  
धरां (चन्द्रशेखरां) ध्यायन् क्लीङ्कामकलात्मिके रेता मुञ्च   
मुञ्च स्वाहा इति कामेश्वरामन्त्रे तस्या हृदि विन्यस्य   
पशुसम्मोहनेदेवि स्वभक्तानन्ददायिनि । बिन्दुरूपे परानन्दे रेतः   
शीघ्रं तु मोचय ॥ इति हृदयं स्पृशन् पठित्वा   
ऐंस्वींस्स्त्रीम्ब्लूम्ब्लः इति योनिमुद्राबीजस्मरणात्   
तदीयमूलाधारदेशे शक्तिक्षोभं चिन्तयित्वा पुनस्तां शक्तिं   
मूलाधाराद् हृत्कमलं नीत्वा ऐङ्क्लींस्त्रीम् इति क्षोभिणीविद्यां   
स्मरन् हृदये शक्तिक्षोभं विचिन्त्य पुनस्तां शक्तिं भ्रूमध्यं   
नीत्वा तत्र ऐम्ब्लूंऐङ्क्लीम् इति द्राविणीविद्यां स्मरन्   
तयालातचक्रभ्रमणकुशलया सकलकमलकाननं विह्वलीभूतं   
चिन्तयन् ब्रह्मरन्ध्रं नात्वा पराण्टकलास्रावपूरेण सह   
पुनर्मूलाधारमानीय ऐङ्गुह्ये रब्लौम्ब्लः   
ऐंह्रींश्रीक्लींह्रीम्ब्लूम् इति सर्वाङ्गसुन्दरीविद्यां तत्र स्मरन्   
स्वयं परमानन्दनिर्भरमास्तल्लयो भूत्वा कियत्क्षणं न   
किञ्चिदपि चिन्तयेत् । इत्थं निरालम्बमुद्रा ततस्तत्स्मरकेतनेऽपि   
चिन्तनीया । ततस्तस्याः शिरसि वदने हृदये गुह्ये पादयोश्च   
ग्लूंस्लूम्प्लूम्म्लून्न्लूम् इति पञ्चरत्नबीजानि विन्यस्य   
तद्वराङ्गाङ्कुरं दक्षकराग्रेण गृहीत्वा वामकराग्रेण   
मूलविद्यया वाग्भवकूटमुच्चरन् तद्योनिपङ्कजं स्पृष्ट्वा  
  
उद्यद्भानुसहस्रकान्तिमतुलं शीतांशुवच्छीतलं  
व्याकोशारुणपद्मरागरुचिरं दृष्ट्वा वराङ्गं ततः ।  
कस्तूरिघुसृणेन्दुचन्दनयुतं गोरोचनालेपितं  
ध्यात्वा तत्र परां परापरकलां तन्मध्यगां चिन्तयेत् ॥ १ ॥  
  
प्। ४३२)  
  
इति तत्पङ्कजं तन्मध्ये परकलां च ध्यात्वा तत्र   
वाग्भवकूटमवटोपरि अवटाभ्यन्तरे कामराजकूटं च विलिख्य   
गन्धाक्षतरक्तकरवीरपुष्पैस्त्रिः सम्पूज्य वराङ्गस्य वामभागे   
गुरुपङ्क्तित्रयमभ्यर्च्य तस्या वामपादाङ्गुष्ठे शाम्भव्यै   
नमः दक्षपादाङ्गुष्ठे शम्भवे नमः इति मूलविद्यया सम्पूज्य   
नाभिदेशे बलिनाथेभ्यो गमः इति देवताश्च सम्पूज्य तां प्रणम्य   
तदाज्ञया स्वयमक्षुब्धः सन्   
नानाविधासनपरिष्वङ्गकरजरदघातादिविविधविचित्रलीलाविलास-  
विशेषैस्तां सम्यक् परितोषयन् तदङ्गजमदनमथनं कृत्वा   
तदङ्गं निष्पीड्य तन्निर्गतं तत्त्वामृतं सुगन्धकुसुमेनोद्धृत्य   
कलशविशेषार्घ्यश्रीपात्रेषु मूलविद्यया संयोज्य तदवटं हेतुना   
प्रक्षाल्य तद् हेतुं कलशे निक्षिप्य तां प्रणम्य   
भोजनताम्बूलवसनाभरणदक्षिणादानैः परितोष्य स्वात्मानं   
कृतकृत्यं मत्वा श्रीगुरुं प्रणमेत् । तत्र तत्त्वस्य   
उत्तममध्यमत्वादिविशेषो देवीयामले -  
  
कुण्डोद्भवामृतं देवि उत्तमोत्तममेव च ।  
उत्तमं रजोबीजानि मध्यमं केवलं रजः ॥ १ ॥  
  
अधमं पौरुषं वीर्य तथान्यच्चाधमाधमम् ।  
  
इति ॥ अथ सङ्क्षेपतः शक्तिशोधनं स्वतन्त्रे -  
  
अङ्गन्यासकरन्यासौ प्राणायाममतः परम् ।  
विधाय मातृकान्यासं कुलाङ्गेऽपि प्रविन्यसेत् ॥ १ ॥  
  
इति । भावचूडामणौ -  
  
अदीक्षितकुलासङ्गात् सिद्धिहानिः प्रजायते ।  
बलाद्वा यत्नतो वापि अभिषेकं समाचरेत् ॥ १ ॥  
  
आदौ बालां समुचार्य त्रिपुरायै समुच्चरेत् ।  
नमः शब्दं समुच्चार्य इमां शक्तिं ततो वदेत् ॥ २ ॥  
  
पवित्रं कुरु शब्दान्ते मम शक्तिं कुरु प्रिये ।  
वह्निजायां समुचार्य शुद्धिमन्त्रः सुरेश्वरि ॥ ३ ॥  
  
इति मन्त्रेणाभिषिच्य तस्याः कर्णेऽभेदबुद्ध्या मायाबीजं   
समुच्चरेदिति शक्तिशोधनम् । ततोऽर्घ्यस्थापनानन्तरं   
पर्यङ्कमध्ये मण्डूकादिपरतत्त्वान्तं पीठपूजां विधाय   
गन्धपुष्पधूपदीपादिकं दत्त्वा समन्ततोधूपामोदं कृत्वा   
तूलिकोपरि कुलं संस्थाप्य तदुपरि पूर्वादिदिक्षु मध्ये च ह्रीं   
कामाय नमः । क्लीं मन्मथाय नमः । ऐं कन्दर्पाय नमः ।   
ब्लूं मकरध्वजाय नमः । स्त्रीं मेनकेतवे नमः । इति सम्पूज्य   
तस्या ललाटे सिन्दूरेण त्रिकोण विलिख्य ऐङ्क्लींस्त्रींह्रीम्ब्लूम्   
आधारशक्तिश्रीपादुकां पूजायामि इति । ह्र्सौः   
महाप्रेतपद्मासनाय नमः इति सम्पूज्य बालां कामेशीं च   
पूजयेत् । कुलार्णवे -  
  
गणेशं च कुलाध्यक्षं दुर्गां लक्ष्मीं सरस्वतीम् ।  
त्रिकोणेषु च सम्पूज्य वसन्तं मदनं प्रिये ॥ १ ॥  
  
स्तनयोः पूजयेत् पश्चान्मुखं तस्याः सुधाकरम् ।  
  
इति । उत्तरतन्त्रे -  
  
मौलौ गणेशं केशाग्रे कुलाध्यक्षं ललाटके ।  
दुर्गां भ्रुवोस्तथा लक्ष्मीं रसनायां सरस्वतीम् ॥ १ ॥  
  
अत्र स्थानवैपरीत्यमैच्छिकम् । ज्ञानार्णवे -  
  
दक्षपादादिमूर्धान्तं वाममूर्धादि सुन्दरि ।  
पादान्तं पूजयेत् सर्वाः कला वै कामसोमयोः ॥ १ ॥  
  
श्रद्धा प्रीती रतिश्चैव दूतिः कान्तिर्मनोरमा ।  
मनोहरा मनोरामा मदनोन्मादिनी तथा ॥ २ ॥  
  
मोदिनी दीपिनी चैव षोडशी च वशङ्करी ।  
रञ्जनी चैव देवेशि षोडशी प्रियदर्शना ॥ ३ ॥  
  
स्वरषोडशसंयुक्ता एताः कामकला यजेत् ।  
ततः सोमकलाः पूज्याः शिवाद्याश्चरणावधि ॥ ४ ॥  
  
पूषा रमा च सुभगा रतिः प्रीतिस्तथा घृतिः ।  
शुद्धिः सौम्या मरीचिश्च शैलजा अंशुमालिनी ॥ ५ ॥  
  
अङ्गिरा वशिनी चैव च्छाया सम्पूर्णमण्डला ।  
तथा तुष्ट्यमृते चैव कलाः सोमस्य षोडश ॥ ६ ॥  
  
प्। ४३३)  
  
इति । एवं स्वरादिकाः सम्पूज्य तद्भगे ऐं चान्द्र्यै नमः । ऐं सौर्यै   
नमः । ऐम् आग्नेय्यै नमः इति तिस्रो नाडीः सम्पूज्य   
भगमालामन्त्रेण पूजयेत् । ऐंह्रींश्रींऐञ्जूम्ब्लूं क्लिन्ने   
सर्वाणि भगानि वशमानय मे स्त्रीह्रीङ्क्लीम्ब्लूं भगमालिन्यै   
नमः ऐंह्रींश्रीम् इति मन्त्रेण पूजयेत् । तन्त्रान्तरे -  
  
इहाप्यावाहनं नास्ति जीवन्यासो महेश्वरि ।  
अथैवं च विधानेन षोडशैरुपचारकैः ॥ १ ॥  
  
इष्टदेवीं प्रपूज्याथ सर्वसिद्धीश्वरो भवेत् ।  
अर्चयेद्गन्धपुष्पाद्यैः स्वशिवं तदनन्तरम् ॥ २ ॥  
  
मूलमन्त्रं ततः ॐ नमः शिवाय ततः परम् ।  
यजेत्तत्पुरुषाघोरसद्योवामेशसञ्ज्ञकैः ॥ ३ ॥  
  
इति । उत्तरतन्त्रे -  
  
अवधूतेश्वरीं कुब्जां कामाख्यां समयामपि ।  
वज्रेश्वरीं कालिकां च तथा दिक्चरवासिनीम् ॥ १ ॥  
  
महाचण्डेश्वरीं तारां पूजयेदत्र साधकः ।  
तदनुज्ञां ततो लब्ध्वा दत्त्वा ताम्बूलमेव च ॥ २ ॥  
  
शिवं च तत्र निक्षिप्य गजतुण्डाख्यमुद्रया ।  
धर्माधर्महविर्दीप्त आत्माग्नौ मनसा स्रुचा ॥ ३ ॥  
  
सुषुम्नावर्त्मना नित्यमक्षवृत्तीर्जुहोम्यहम् ।  
स्वाहान्तोऽयं महामन्त्र आरम्भे परिकीर्तितः ॥ ४ ॥  
  
ततो जपेत् स्त्रियं गच्छन् विद्यां त्रिर्भुवनेश्वरीम् ।  
  
जपेदिति अष्टोत्तरसहस्रं शतं वाक्षुब्धो जपेत् ।  
  
प्रकाशाकाशहस्ताभ्यामवलम्ब्योन्मनीस्रुचम् ।  
धर्माधर्मकलास्नेहपूर्णामग्नौ जुहोम्यहम् ॥ ६ ॥  
  
स्वाहान्तोऽयं महामन्त्रः शुक्रत्यागे प्रकीर्तितः ।  
  
इति । यामलतन्त्रे -  
  
संयोगाब्जायते सौख्यं परमानन्दलक्षणम् ।  
कुलामृतं प्रयत्नेन गृह्णीयाद् दुर्लभं नरः ॥ १ ॥  
  
तेनामृतेन दिव्येन सर्वे तुष्टा भवन्ति हि ।  
यत्कामं कुरुते मन्त्री तत्क्षणादेव सिद्ध्यति ॥ २ ॥  
  
कुलद्रव्यं च संशोध्य शिवशक्तिमयं प्रिये ।  
बीजामृतं परं ब्रह्म जपन् निक्षिप्य सुन्दरि ॥ ३ ॥  
  
अर्घ्यपात्रामृतैर्यत्नान्निर्विकल्पः सदानघः ।  
श्रीविद्याक्रममभ्यर्च्य परब्रह्ममयो भवेत् ॥ ४ ॥  
  
श्रीविद्येत्युपलक्षणम् । कुलामृतशोधनमन्त्रस्तु ॐ अमृते अमृतोद्भवे   
अमृतवर्षिणि देवि शुक्रशापं प्रमोचयप्रमोचय अमृतं स्रावय   
स्रावय अमृतं कुरु कुरु स्वाहा इति सप्तवारं जपेदिति ॥ इति कुलयागः ॥   
अयं प्रकारस्तु तादृशयायिस्थायिनाम् । शुद्धस्थायिनां तु   
प्रथमत एव स्ववामे शक्तिं संस्थाप्य प्राणायामादिकं कुर्यात् ।   
तदुक्तं कुमारीकल्पे -  
  
ततः षोडशवर्षीयां नारीमानीय मन्त्रवित् ।  
युवतीं वा मदोन्मत्तां सुवेषां चारुहासिनीम् ॥ १ ॥  
  
सदा रते साभिलाषां सिन्दूराङ्कितभालकाम् ।  
साधकः श्रेयसे तन्वीं वमे संस्थापयेद् बुधः ॥ २ ॥  
  
तस्यास्तु भूतशुद्ध्यादि कृत्वा वै मातृकां न्यसेत् ।  
प्राणायामं ततः कृत्वा कारयित्वा यथाविधि ॥ ३ ॥  
  
इति । अत्र कुलयागोत्तरमन्तर्यजनं प्रशस्तम् । तदुक्तं तन्त्रान्तरे -  
  
कुलयागं ततः कृत्वा ह्यन्तर्यजनमाचरेत् ।  
अथान्तर्यजनं वक्ष्ये दृष्टादृष्टफलप्रदम् ॥ १ ॥  
  
गुरोर्ध्यानं प्रकुर्वीत यथापूर्वं विशालधीः ।  
स्नायाच्च विमले तीर्थे पुष्करे हृदयाश्रिते ॥ २ ॥  
  
बिन्दुतीर्थेऽथवा स्नायात् पुनर्जन्म न विद्यते ।  
  
इति । अथवा -  
  
इडा सुषुम्ना शिवतीर्थकेऽस्मिन् ज्ञानाम्बुपूर्णे वहतः शरीरे ।  
ब्रह्माम्बुभिः स्नाति तयोः सदा यः किं तस्य गाङ्गैरपि पुष्करैर्वा ॥   
४ ॥  
  
इति । स्नानम् ।  
  
शिवशक्त्योः समावेशो यस्मिन् काले प्रजायते ।  
सा सन्ध्या कुलनिष्ठानां समाधिस्थैः प्रतीयते ॥ ५ ॥  
  
प्। ४३४)  
  
इति सन्ध्या ।  
  
चन्द्रार्कानलसम्बन्धाद्गलितं यत्परामृतम् ।  
तेनामृतेन दिव्येन तर्पयेत् परदेवताम् ॥ ६ ॥  
  
इति तर्पणम् ।  
  
ब्रह्मरन्द्रादधोबागे यच्चान्द्रं पात्रमुत्तमम् ।  
कलासारेण सम्पूर्य तर्पयेत् तेन खेचरीम् ॥ ७ ॥  
  
इत्यर्घ्यदानम् । आधारे लिङ्गनाभावित्याद्यन्तर्मातृकान्यासः ।  
  
ईड्यमानहृदयोऽयं हृदये स्याच्चिदात्मकः ।  
क्रियते तत्परत्वेन हृन्मन्त्रेण ततः परम् ॥ ८ ॥  
  
सर्वाङ्गादिगुणोत्सङ्गे संविद्रूपे परात्मनि ।  
क्रियते तत्परत्वेन शिरोमन्त्रेण देशिकैः ॥ ९ ॥  
  
हृच्छिरोन्ते च चिद्धाम मनसा भावना दृढा ।  
क्रियते निजदेहस्य शिखामन्त्रेण देशिकैः ॥ १० ॥  
  
मन्त्रात्मकस्य देहस्य मन्त्रेणानेन तेजसा ।  
सर्वतो वर्ममन्त्रेण क्रियते देहसंवृतिः ॥ ११ ॥  
  
वौषडिति मनुं जप्त्वा क्रियते देहनेत्रकम् ।  
ततोऽस्त्रेण च मन्त्रज्ञः करोत्यस्त्र चतुर्दिशः ॥ १२ ॥  
  
इति षडङ्गं विधाय ध्यानं कुर्यात् ।  
  
यद्ददाति परं ज्ञानं संविद्रूपे परात्मनि ।  
हृदयादिमयं तेजः स्यादेतन्मन्त्रसञ्ज्ञितम् ॥ १३ ॥  
  
आध्यात्मिकादिरूपं सत्साधकस्य विनाशयेत् ।  
अविद्यायाः स्वतन्त्रं यत्परं धाम समीरितम् ॥ १४ ॥  
  
इति वा षडङ्गं विधाय ध्यानं कुर्यात् ।  
  
शक्तिद्वयपुटान्तःस्थं कमलद्वयशोभितम् ।  
ज्योतिस्तत्त्वमयं ध्यायेत् कुलाकुलनियोजनात् ॥ १५ ॥  
  
अथवा -  
  
शृङ्गाटद्वयमध्यस्थं शक्तिद्वयपुटीकृतम् ।  
सदा समरसं ध्येयं ध्यानं तत्कुलयोगिनाम् ॥ १६ ॥  
  
इति ध्यानम् ।  
  
अर्चयन् विषयैः पुष्पैस्तत्क्षणात्तन्मयो भवेत् ।  
न्यासस्तन्मयताबुद्धिः सोऽहम्भावेन चिन्तयेत् ॥ १७ ॥  
  
अमायमनहङ्कारमरागममदं तथा ।  
अमोहकमकर्मत्वमद्वेषाक्षोभकौ ततः ॥ १८ ॥  
  
अमात्सर्यमलोभं च दशपुष्पं विदुर्बुधाः ।  
अहिंसा परमं पुष्पं पुष्पमिन्द्रियनिग्रहः ॥ १९ ॥  
  
दयापुष्पं ज्ञानपुष्पं क्षमापुष्पं च पञ्चमम् ।  
इत्यष्टसप्तभिः पुष्पैः पूजयेत् परदेवताम् ॥ २० ॥  
  
इति पूजनम् ॥  
  
माला पञ्चाशिका प्रोक्ता सूत्रं शक्तिशिवात्मकम् ।  
ग्रथिता कुण्डलीशक्तिः कलान्ते मेरुसंस्थितिः ॥ २१ ॥  
  
जप्त्वा जपं परं धाम्नि तेजोरूपे निवेदयेत् ।  
  
इति जपः ।  
  
अमूलमपरिच्छिन्नं विभाव्यात्मान्तरात्मकम् ।  
परमात्मस्वरूपं च तथा ज्ञानात्मरूपकम् ॥ २३ ॥  
  
चतुरस्रं च चित्कुण्डमानन्दमेखलायुतम् ।  
नाभौविभाव्य तन्मध्ये जुहुयात् साधकोत्तमः ॥ २४ ॥  
  
मूलाग्नौ नाभिचैतन्यहविषा मनसा स्रुचा ।  
ज्ञानप्रदीपिते नित्यमक्षवृत्तिर्जुहोम्यहं स्वाहा ॥ २५ ॥  
  
इति प्रथमाहुति । ततो मुलान्ते -  
  
धर्माधर्महविर्दीप्त आत्माग्नौ मनसा स्रुचा ।  
सुषुम्नावर्त्मना नित्यमक्षवृतीर्जुहोम्यहं स्वाहा ॥ २६ ॥  
  
इति द्वितीयाहुतिः । मूलान्ते -  
  
प्रकाशाकाशहस्ताभ्यामवलम्ब्योन्मनीस्रुचम् ।  
धर्माधर्मकलास्नेहपूर्णामग्नौ जुहोम्यहं स्वाहा ॥ २७ ॥  
  
इति तृतीयाहुतिः । ततौ मूलान्ते -  
  
अन्तर्निरन्तरनिरिन्धनमेधमाने मोहान्धकारपरिपन्थिनि संविदग्नौ   
।  
कस्मिंश्चिदद्भुतमरीचिविकासभूमौ विश्वं जुहोमि   
वसुधादिशिवावसानम् ॥ २८ ॥  
  
प्। ४३५)  
  
इति चतुर्थ्याहुतिः ।  
  
इत्यन्तर्यजनं कृत्वा साक्षाद्ब्रह्ममयो भवेत् ।  
न तस्य पुण्यपापानि जीवन्मुक्तो भवेद् ध्रुवम् ॥ २९ ॥  
  
इत्यन्तर्यागः ॥  
  
अथ मधुपर्काङ्गच्छागादिपशुबलिविधानम् पशुं स्नपयित्वा ॐ   
पशवे पाद्यं नमः एवमर्घ्याचमनगन्धान् दत्त्वा   
शृङ्गयोर्मध्ये सिन्दूरादिना तिलकं दापयित्वा पशुशिरसि पुष्पाणि   
दत्त्वा एतदधिपतयेऽग्नये नमः इति पशुपृष्ठे पुष्पं दत्त्वा   
मूलं० एतत्सम्प्रदानरूपायि साङ्गोपाङ्गायै   
श्रीमहात्रिपुरसुन्दर्यै नमः इति देव्यै पुष्पाञ्जलिं दत्त्वा   
वामहस्तेन पशुस्कन्धं धृत्वा पाशुपतास्त्रेण त्रिधा सम्प्रोक्ष्य   
वाङ्मनःश्रोत्रत्वक्चक्षूरसनाघ्राणप्राणहस्तपादपायुमेढ्र-  
मांसरुधिरमेदोस्थिमज्जाशुक्रनाडीचक्ररोमपुच्छसर्वशृङ्गाणि ते   
आप्यायन्ताम् । एवं सर्वाङ्गानि ते शुन्धामि । अग्निः   
पशुरासीत्तेनायजन्त स एतल्लोकमजयद्यस्मिन्नग्निः स ते लोको भविष्यति   
तं जेष्यसि पिबैता आपः । एवं ॐ वायुः पशुरासीत्० । ॐ सूर्यः   
पशुरासीत्० । ॐ विष्णुः पशुरासीत्० । ॐ रुद्रः पशुरासीत्० । ॐ हंसः   
शुचिषत्० । ॐ आपो हि ष्ठा मयोभुवः० । वरुणस्योत्तम्भनमसि० ।   
पञ्चब्रह्ममन्त्रैर्गायत्र्या मूलमन्त्रेण च पशुं प्रोक्षयेत् । ततो   
गन्धाक्षतकुसुमैः   
श्रोत्रत्वक्चक्षुर्जिह्वाघ्राणवाग्घस्तपादपायुपस्थशिरः   
स्कन्धपृष्ठपुच्छमुखकण्ठहृदयोदरवृषणरोमरुधिरमांस-  
वसाप्राणास्थिनाडीचक्रसर्वाङ्गेषु   
दिग्वाअतसूर्यप्रचेतोऽश्विवह्नीन्द्रोपेन्द्रमित्रप्रजापतिचामुण्डा   
भद्रकालीगन्धर्ववीरभद्रसरस्वतीमहालक्ष्मीभैरवी   
समुद्रवाराही ओषधीवनस्पति   
ब्रह्मविष्णुरुद्रपरमात्मसदाशिवगङ्गायमुना   
जीवात्ममरुद्गणेभ्यो नमः इति पूजयेदिति पशुपूजा । ततः पशुकर्णे   
पशुपाशाय विद्महे पशुरूपाय धीमहि तन्नः पशुः प्रचोदयात् । ॐ   
हिलिहिलि किलिकिलि पशुरूपधरायै ह्रीन्दूर्गायै वौषट् मूलविद्यां च   
जपेत् । ततः -  
  
यज्ञार्थं पशवः सृष्टा यज्ञार्थं पशुघातनम् ।  
अतस्त्वां घातयिष्यामि तस्माद्यज्ञे वधोऽवधः ॥ १ ॥  
  
शिवाद्वृत्तमिदं पिण्डमतस्त्वं शिवतां गतः ।  
आबुध्यस्व पशोत्वं हि नाशिवस्त्वं शिवोऽसि हि ॥ २ ॥  
  
पशो त्वं बलिरूपेण मम भाग्यादुपस्थितः ।  
चण्डिकाप्रीतिदानेन दातुरापद्विनाशय ॥ ३ ॥  
  
पशुरूपं परित्यज्य त्वं गन्धर्वस्वरूपधृक् ।  
गौरीरूपं समासाद्य मम कल्याणदो भव ॥ ४ ॥  
  
पशुपाशविमोक्षाय हेतुकूटस्थिताय च ।  
पशवे च नमस्तुभ्यं नमस्ते बलिरूपिणे ॥ ५ ॥  
  
छेद्योऽसि बलिरूपस्त्वमाज्ञया परया गुरोः ।  
छेदभेदोद्भवं दुःखं क्षमस्व पशुरूपधृत् ॥ ६ ॥  
  
इति सम्प्रार्थ्य सङ्कल्पं कुर्यात् । ॐ अद्यामुके मासि   
आमुकपक्षेऽमुकतिथौ अमुकगोत्रोऽमुकदेवशर्मा   
दशवर्षदेवीप्रीतिकामो मधुपर्काङ्गत्वेनेमं छागं   
वह्निदैवत्यं दक्षयज्ञविनाशिन्यै महाघोरायै   
योगिनीकोटिपरिवृतायै ह्रीन्दूर्गायै भद्रकाल्यै   
श्रीमहात्रिपुरसुन्दरीदेव्यै साङ्गायै सायुधायै सवाहनायै   
सपरिवारायै साङ्गोपाङ्गायै सशक्तिकायै तुभ्यमहं घातयिष्ये इति   
पशुशिरसि अक्षतयुक्तं जलं दद्यात् ॥ अथ खड्गपूजा खड्गमानीय   
पुरतः स्थापयित्वा पाशुपतास्त्रेण प्रोक्ष्य चक्रमुद्रया संरक्ष्य   
धेनुयोनिमुद्रे दर्शयित्वा सिन्दूरेणास्त्रमन्त्रं खड्गे विलिख्य   
मूलेनास्त्रेण वाभिमन्त्र्य प्रार्थयेत् । ॐ अष्टबाहुर्महातेजाः श्याम   
आरक्तलोचनः । भीमदंष्ट्रः करालास्यो लोलजिह्वो भयानकः ॥ इति   
ध्यात्वा बाह्यप्राणप्रतिष्ठां कृत्वा पाद्यादिभिः सम्पूज्य ॐ   
खड्ग तीक्ष्णच्छिन्दि छिन्दि कट्ठ कठ्ठ इति त्रिर्जपित्वा ॐ असिविशसनः   
खड्ग तीक्ष्णधारो दुरासदः । श्रीगर्भो विजयश्चैव   
धर्मपालनमोऽस्तुते ॥ करवाल कृपाण त्वं चण्डिकायाः करे स्थितः   
। पशुरक्तप्रदानेन चामुण्डाप्रीतिमावह ॥ इति सम्प्रार्थ्य ॐ कालिकालि   
करालि कालिके कालरात्रिकेच्छिन्धि छिन्धि फट् फट् हुम्फट् रुधिरं पिब   
पिब मांसं भक्षय भक्षय अस्थीनि चर्वय चर्वय स्वाहा इति   
पशुस्कन्धे खड्गं स्पर्शयेत् । ततश्छेदयित्वा   
किञ्चिद्रक्तमाममांसखण्डं देव्या दक्षभागे स्थापयित्वा ॐ   
रक्तदन्तिकायै स्वाहा इति समर्प्य तेन रुधिरेण देवीं त्रिस्तर्पयेत् । ततः   
सदीपं शिरो देव्या वामतस्त्रिकोणमण्डले स्थापयित्वा जलं गृहीत्वा   
ॐ महिषघ्नि महामाये चामुण्डे मुण्डमालिनि ।   
आयुरारोग्यमैश्वर्यं देहि देवि नमोऽस्तु ते ॥ ॐ चामुण्डायै स्वाहा इति   
समर्पयेत् । इति पशुबलिविधिः । अथ कुमारीयजनविधिः । तत्र   
ज्ञानार्णवे -  
  
प्। ४३६)  
  
होमादिकं तु सकलं कुमारीपूजनं विना ।  
परिपूर्णफलं नैव सफलं पूजनाद्भवेत् ॥ १ ॥  
  
पुष्पं कुमार्यै यद्दत्तं तन्मेरुसदृशं भवेत् ।  
कुमारी भोजिता येन त्रैलोक्यं तेन भोजितम् ॥ २ ॥  
  
कुमार्यै यज्जलं दत्तं तज्जलं सागरोपमम् ।  
अन्नं तु मीननयने कुलाचलसमं भवेत् ॥ ३ ॥  
  
एकाब्दात् षोडशाब्दान्ताः कुमार्यः पूजने शुभाः ।  
विवाहरहिताः स्युश्चेदुत्तरोत्तरसिद्धिदाः ॥ ४ ॥  
  
विवाहितास्तु देवेशि बाला एव कुमारिकाः ।  
सुवासिन्यो महाप्रौढाः संशयं त्यज सुव्रते ॥ ५ ॥  
  
कुमरीपूजनं देवि कुमारीमनुना भवेत् ।  
  
इति । त्रैलोक्यडामरतन्त्रे -  
  
सर्वयज्ञोत्तमं भूप कुमारीपूजनं शृणु ।  
कृते यस्मिन् महालक्ष्मीरचिरेण प्रसीदति ॥ १ ॥  
  
आमन्त्रयेद् दिने पूर्वे कुमारीमन्त्रपूर्वकम् ।  
पूजादिने समाहूय कुमारीमाद्यदेवताम् ॥ २ ॥  
  
मण्डले चरणौ तस्याः क्षालयेदुष्णवारिणा ।  
अर्चयेद् हेमपात्रेण वारिपुष्पाक्षतैः समम् ॥ ३ ॥  
  
सुविताने शुभे स्थाने पङ्कजोपरि पीठके ।  
उपवेश्य कुमारीं तां स्वाङ्गे न्यासं समाचरेत् ॥ ४ ॥  
  
तत्तन्मत्रोक्त-ऋष्यादिन्यासम् ।  
  
आत्मानं विधिवत् पूज्य क्रोधदर्पविवर्जितः ।  
अथ ध्यायेत् कुमारीं तां मलालक्ष्मीस्वरूपिणीम् ॥ ५ ॥  
  
नवाक्षरेण मन्त्रेण सुसिद्धेन समाचरेत् ।  
  
महालक्ष्मीस्वरूपिणीमिति नवाक्षरेणेति च तत्प्रकरणात् तेन   
स्वेष्टदेवतास्वरूपिणीं स्वेष्टमन्त्रेण यजेदित्यर्थः ।  
  
दद्यादाचमनं तस्यै दद्याद्वस्त्रं सकौतुकम् ।  
सकङ्कणाङ्गुलीयानि कर्णालङ्करणे शुभे ॥ ७ ॥  
  
ग्रैवेयकं प्रदायाथ चन्दनेन विलेपयेत् ।  
पूजयेत् पुष्पमालाभिर्दिव्यैर्धूपैः सुधूपयेत् ॥ ८ ॥  
  
कुर्यादारात्रिकं राजंस्तथोपचार्य तां मुहुः ।  
भोजयेद्भक्तिभावेन पायसं शर्कराघृतम् ॥ ९ ॥  
  
सुपक्वान्नानि चान्नानि सर्वक्षोभविवर्जितः ।  
फलेक्षु स्वादु चान्यच्च दद्यात् तस्यै पुनः पुनः ॥ १० ॥  
  
यावत् सा भोजनं कुर्यात् तावन्मौनी जपेत् सुधीः ।  
दद्यादाचमनं तस्यै ताम्बूलं च समर्पयेत् ॥ ११ ॥  
  
अनर्घ्येण च दानेन कुमारीं प्रणतोऽसकृत् ।  
प्रदक्षिणनमस्कारान् कृत्वा मूर्ध्नि कृताञ्जलिः ॥ १२ ॥  
  
विसर्जयेत् कुमारी तां स्वगृहं हर्ष निर्भरः ।  
अनेन विधिना भक्त्या कुमारीपूजयाप्नुयात् ॥ १३ ॥  
  
यं यं प्रार्थयते कामं देवानामपि दुर्लभम् ।  
कुमारीपूजनं कृत्वा तं तं प्राप्नोत्यसंशयम् ॥ १४ ॥  
  
ब्रह्मविष्णुमहेशानां कुमारी परमा कला ।  
तत्पूजनेन राजेन्द्र त्रैलोक्यं स्याद् सुपूजितम् ॥ १५ ॥  
  
सम्यक् ऋतु फलं तस्य यः कुमारीः प्रपूजयेत् ।  
तस्मात् पूजय भूपाल कुमारीर्यतमानसः ॥ १६ ॥  
  
स्वराज्यं प्राप्स्यसे विश्वं मा ते भूदत्र संशयः ।   
  
इति ॥ अथ प्रयोगः तत्र साधकः कृतनित्यक्रियः पूजादिनात् पूर्वदिने   
कुमार्या गृहं गत्वा मूलविद्यां स्मरन् कुमारिके भगवति   
पूजार्थं मया निमन्त्रितासि मां कृतार्थं कुरु इति   
नारिकेलपूगीफलादिना निमन्त्र्य पूजादिने नित्यपूजानन्तरं   
कुमारीं सुगन्धतैलादिना सुस्नातामलङ्कृतामाहूय   
पूजागृहाद्बहिः क्वचिन्मण्डले तस्याश्चरणावूष्णजलेन स्वयं   
सम्यक्प्रक्षाल्य सूक्ष्मवस्त्रेण प्रोञ्छय पूजास्थानं नीत्वा   
अष्टदले सिन्दूरादिरचिते शुभ पीठे शुभास्तरणे पश्चिमाभिमुखीं   
समुपवेश्य स्वयं तत्सम्मुखः स्वासने समुपविश्य अद्येत्यादि०   
अमुककामः कुमारीपूजनं करिष्ये इति सङ्कल्प्य   
गुर्वादिवन्दनपूर्वकं मूलविद्यया प्राणायामत्रयं कृत्वा   
ऋष्यादिसमस्तन्यासजातं कृत्वात्मपूजां विधाय   
पीठपूजापूर्वकं तस्यां देवीमावाह्य ध्यात्वा   
मूलविद्ययाचमनं दत्त्वा   
वस्त्रालङ्कारगन्धपुष्पधूपदीपान्तानुपचारान् समर्प्य   
पायसादिनानाविधान्नपानैर्भोजयन् यावत्सा भोजनं करोति   
तावत्कालं मौनी मूलविद्यां जपेत् । ततो भुक्तवत्यास्तस्याः   
करक्षालन गण्डूषाचमनानि दत्त्वा सकर्पूरं ताम्बूलं   
समर्प्यारात्रिकं कृत्वा छत्रचामरादिराजोपचारैराराध्य   
यथाशक्ति दक्षिणां दत्त्वा प्रणम्य विसृजेदिति ॥ अथात्र   
पूज्यापूज्यकुमारीलक्षणानि । तत्रादौ पूज्यकुमारीलक्षणानि   
स्कान्दे -  
  
प्। ४३७)  
  
अरोगिणीं सुपुष्टाङ्गीं सुरूपां व्रणवर्जिताम् ।  
एकवंशसमुद्भूतां कन्यां सम्यक् प्रपूजयेत् ॥ १ ॥  
  
इति ॥ अथापूज्यलक्षणानि तत्रैव   
  
हीनाधिकाङ्गीं कुष्ठाङ्गीं विशीलकुलसम्भावाम् ।  
ग्रन्थिस्फुटितशीर्णाङ्गीं रक्तपूयव्रणाङ्किताम् ॥ २ ॥  
  
जात्यन्धां केकरां काणीं कुरूपां तनुलोमशाम् ।  
सन्त्यजेद्रोगिणीं कन्यान्दासीगर्भसमुद्भवाम् ॥ ३ ॥  
  
इति । अथ फलविशेषे पूज्यविशेषश्च तत्रैव -  
  
ब्राह्मणीं सर्वकार्येषु जयार्थे नृपवंशजाम् ।  
लाभार्थे वैश्यसम्भूतां सुतार्थे शूद्रवंशजाम् ॥ ४ ॥  
  
दारुणे चान्त्यजातीनां पूजयेद्विधिना नरः ।   
  
इति कुमारीपूजनम् ॥  
  
अथ वटुकादिबलिपञ्चक प्रयोगः तत्र   
पूजाचक्रस्येशानादिकोणचतुष्टये त्रिकोणवृत्तचतुरस्रात्मकानि   
बलिमण्डलानि विरच्य तेष्वीशानमण्डले वां वटुकभैरवाय नमः   
इति वटुकं गन्धादिभि सम्पूज्य तत्रान्नव्यञ्जनतोय पुष्पादिभरितं   
साधारं ताम्रादिपात्रं संस्थाप्य वटुकवलिद्रव्याय नमः इति   
वटुकबलिद्रव्यं सम्पूज्य ४ एह्येहि देवीपुत्र वटुकनाथ   
कपिलजटाभारभास्वर त्रिनेत्र ज्वालामुख सर्वविघ्नान्नाशय   
नाशय सर्वोपचारसहितं बलिं गृह्ण गृह्ण स्वाहा इति   
पूर्वस्थापितार्घ्यपात्रात् पात्रान्तरेणोद्धृतजलेन   
वासाङ्गुष्ठानामिकाभ्यां बलिमूत्सृजेत् ।  
  
एवमाग्नेयमण्डले यां योगिनीभ्यो नमः इति योगिनीः सम्पूज्य  
  
ऊर्ध्वं ब्रह्माण्डतो वा दिवि गगनतले भूतले निस्तले वा   
पाताले वाऽनले वा पवनसलिलयोर्यत्र कुत्र स्थिता वा ।  
क्षेत्रे पीठोपपीठादिषु च कृतपदा धूपदीपादिकेन   
प्रीता देव्यः सदा नः शुभबलिविधिना पान्तु वीरेन्द्रवन्द्याः ॥ १ ॥  
  
यां योगिनीभ्यः स्वाहा सर्वयोगिनीभ्यो हुम्फट्स्वाहेति   
वामाङ्गुष्ठानामामध्याभिरर्घ्यजलधारया बलिमुत्सृजेत् ।  
  
ततो निर्-ऋतिकोणगतमण्डले क्षां क्षेत्रपालाय नमः इति क्षेत्रपालं   
सम्पूज्य प्राग्वद् बलिपात्रं निधाय   
क्षाङ्क्षीङ्क्षूङ्क्षैक्षौङ्क्षः   
स्थानक्षेत्रपालधूपदीपादिसहितं बलिं गृह्ण गृह्ण स्वाहा इति   
वामाङ्गुष्ठतर्जनीभ्यां तर्जन्यैकया वा   
प्राग्वद्बलिपात्रेऽर्घ्यजलधारां दद्यात् ।  
  
ततो वायव्यमण्डले गां गणपतये नमः इति गणपतिं सम्पुज्य   
प्राग्वद् बलिपात्रं विधायाभ्यर्च्य गाङ्गोङ्गूङ्गणपतये   
वरवरद सर्वजनं मे वशमानय बलिं गृह्ण गृह्ण स्वाहेति   
वामाङ्गुष्ठमध्यमाभ्यां प्राग्वद्बलिमुत्सृजेत् इति   
वटुकादिबलिचतुष्टयविधिः ॥  
  
अथ कुल्लिकादिलक्षणम् । तत्र श्रीरुद्रयामले ईश्वर उवाच  
  
कुल्लुकां मूर्ध्निं सञ्जप्य हृदि सेतुं विचिन्तयेत् ।  
महासेतुं विशुद्धं तु सहस्रारे तु चोद्धरेत् ॥ १ ॥  
  
मणिपूरे तु निर्वाणं महाकुण्डलिनीमधः ।  
स्वाधिष्ठाने कामराजं राकिणीं मूर्ध्निं संस्थिताम् ॥ २ ॥  
  
विचिन्त्य विधिवद् देवि मूलाधारात् त्रिकं शिवे ।  
विशुद्धान्तं स्मरेद् देवि विसतन्तुतनीयसीम् ॥ ३ ॥  
  
वेदिस्थानं हि जिह्वान्तं मूलमन्त्रोवृतं मुहुः ।  
इच्छाक्रियास्वमनिशं स्वेष्टदेवीं स्वरूपिणी ॥ ४ ॥  
  
ज्ञातव्या परमेशानि जपेन्मन्त्रमनुत्तमम् ।   
  
श्रीदेव्युवाच  
  
कुल्लिका कीदृशी नाथ सेतुर्वा देव कीदृशः ।  
कीदृशो वा महासेतुर्निर्वाणं नाथ कीदृशम् ॥ ५ ॥  
  
अन्यद्वा कथितं यन्मे कीदृशं तद्वद प्रभो ।  
  
प्। ४३८)  
  
ईश्वर उवाच  
  
गुह्यद्गुह्यतमं देवि तव स्नेहेन कथ्यते ।  
विना येन महेशानि निष्फलं परमेश्वरि ॥ ६ ॥  
  
तारायाः कुल्लिका देवि महानीलसरस्वती ।  
पञ्चाक्षरी कालिकायाः कुल्लिका परिकथ्यते ॥ ७ ॥  
  
काली कूर्चं वधूर्माया फडर्णा परमेश्वरी ।  
छिन्नायास्तु महेशानि कुल्लिकाष्टाक्षरी भवेत् ॥ ८ ॥  
  
वज्रवैरोचन्यै च अन्ते हुम्फट् प्रकीर्तितम् ।  
सम्पत्प्रदायाः प्रथमं भैरव्याः कुल्लिका मता ॥ ९ ॥  
  
श्रीमत्त्रिपुरसुन्दर्याः कुल्लिका द्वादशाक्षरी ।  
वाग्भवं प्रथमं बीजं कामराजं ततः परम् ॥ १० ॥  
  
लज्जाबीजं ततः पश्चात् त्रिपुरेशी ततः परम् ।  
भगवतीपदं दद्यादन्ते ठद्वयमुद्धरेत् ॥ ११ ॥  
  
कालिकायाः स्वबीजं तु कूर्चं वधूं नियोजयेत् ।  
लज्जास्त्रमन्तके दद्यात्तारा नीलसरस्वती ॥ १२ ॥  
  
अन्येषां तु महेशानि त्र्यक्षरी कुल्लिका भवेत् ।  
तारं कूर्चं समुद्धृत्य पश्चादङ्कुशमुद्धरेत् ॥ १३ ॥  
  
इति ते कथिता देवि सङ्क्षेपात् कुल्लिका मया ।  
अज्ञात्वा कुल्लिकामेनां जपते योऽधमः प्रिये ॥ १४ ॥  
  
पञ्चत्वमाशु लभते सिद्धिहानिस्तु जायते ।  
वृथा च तज्जपं सर्वं निष्फलं नात्र संशयः ॥ १५ ॥  
  
तस्मात् सर्वप्रयत्नेन पूजयेन्मूर्ध्नि कुल्लिकाम् ।  
अथातः सम्प्रवक्ष्यामि तच्छृणुष्व प्रियंवदे ॥ १६ ॥  
  
यस्याज्ञानेन विफलं जपहोमादिकं भवेत् ।  
विप्राणां प्रणवः सेतुः क्षत्त्रियाणां तथैव च ॥ १७ ॥  
  
वैश्यजातेः फडन्तश्च माया शूद्रस्य कथ्यते ।  
जप्त्वा त्विदं तु देवेशि सुन्दर्या भुवनेश्वरी ॥ १८ ॥  
  
कालिकायाः स्वबीजं तु तारायाः कूर्चबीजकम् ।  
अन्येषां तु वधूबीजं महासेतुर्वरानने ॥ १९ ॥  
  
आदौ जप्त्वा महासेतुं जपेन्मन्त्रमनन्यधीः ।  
धने धनेशतुल्योऽसौ वाचि वागीऽस्वरोपमः ॥ २० ॥  
  
युद्धे कृतान्तसदृशो नारीणां मदनोपमः ।  
जयकारं भवेत्तस्य सर्वकाले न संशयः ॥ २१ ॥  
  
अथ वक्ष्यामि निर्वाणं शृणु देवि वरानने ।  
प्रणवं पूर्वमुद्धृत्य मातृकाद्यं समुच्चरेत् ॥ २२ ॥  
  
एवं पुटितमूलं तु प्रजपेन्मणि पूरके ।  
एवं निर्वाणमीशानि यो न जानाति पामरः ॥ २३ ॥  
  
वर्षकोटिशतेनापि सिद्धिस्तस्य कदापि न ।  
तस्मात् सर्वप्रयत्नेन यद्यदुक्तं महेश्वरि ॥ २४ ॥  
  
तत्तदाचर्य विधिवत् प्रजपेन्मन्त्रमुत्तमम् ।  
ऋषिश्छन्दो देवता च तद्बीजं शक्तिकीलके ॥ २५ ॥  
  
भावयेद्यत्नतो देवि ततः सेत्वादिकं जपेत् ।  
एवं यदि जपेन्मन्त्री मन्त्रराजमनुत्तमम् ॥ २६ ॥  
  
षण्मासात् सिद्धिमाप्नोति नात्र कार्या विचारण ।  
साक्षात् स एव जगतामधिशो नात्र संशयः ॥ २७ ॥  
  
स शरण्यं स वै ज्ञानी स एव मन्त्रतत्त्ववित् ।  
स एव नृत्यते भूमौ विचरेच्च यथासुखम् ॥ २८ ॥  
  
तस्य दर्शनमात्रेण पलायन्ते च वैरिणः ।  
  
एवं कृत्वा सकलपुटितं यो जपेन्मन्त्रराजं तन्निर्वाणं   
भवनरुधितं कुल्लीकान्तानि जप्त्वा ।  
तेषां तद्वन्निखिलभुवने सिद्धयोऽष्टौ च हस्ते तेषां तत्त्वं वचसि   
वचनं पद्मपद्मान्तरे च ॥ २९ ॥  
  
इति । अत्र तु ह्रींस्त्रींहूम् इति तारायाः सभेदायाः कुल्लिका भवति ।   
क्रींह्रींस्त्रींह्रीम्फट् इति पञ्चाक्षरी दक्षिणकालिकायाः   
सभेदाया कुल्लिका भवति । वज्रवैरोचन्यै हुम्फट् इति छिन्नायाः   
सभेदायाः कुल्लिका बह्वति । ऐङ्क्लींह्रीम् ऐङ्क्लींसौः भगवति   
स्वाहा इति द्वादशाक्षरी श्रीमत्त्रिपुरसुन्दर्याः सभेदायाः   
सम्पत्प्रदायाः भैरव्याः सभेदायाश्च कुल्लिका भवति । ॐ   
ह्रूङ्क्रोम् इति त्र्यक्षरी अन्येषां मन्त्राणां विद्यानां च सर्वत्र   
कुल्लिका भवतीत्यर्थः । ब्राह्मणानां च प्रणवः सेतुर्भवति ।   
क्षत्रियाणामपि स एव वैश्यानां फडिति सेतुर्भवति । शूद्राणां तु   
मायाबीजं सेतुर्भवति । क्रीमिति कालिकाभेदानां महासेतुर्भवति ।   
हूमिति ताराया महासेतुर्भवति । अन्येषां तु स्त्रीमिति महासेतुर्भवति ।   
ॐ अं मूलं० ऐम् अं ॐ ॐ आं मूल० ऐम् आं ॐ ॐ इं मूलम् ऐम्   
इं ॐ इत्यादि प्रत्यक्षरसम्पुटितमूलं निर्वाणमित्युच्यते । केचित्तु ॐ   
अं मूलं० ऐम् अं समस्तमातृका अन्ते ओमिति मणिपूरके सप्तवारं   
जपेदिति वदन्ति । अत्र यथागुरूपदेशं कार्यमिति ।  
  
अथैतस्य प्रयोगः मूलेन प्राणायामत्रयं कृत्वा अस्याः   
श्रीमहात्रिपुरसुन्दरीविद्यायाः शिरसि अमुकाय ऋषये नमः ।  
  
प्। ४३९)  
  
मुखे अमुकच्छन्दसे नमः । हृदये श्रीमहात्रिपुरसुन्दर्यै देवतायै   
नमः । गुह्ये अमुकबीजाय नमः । पादयोः अमुकशक्तये नमः ।   
नाभौ अमुककीलकाय नमः । इति विन्यस्य ऐङ्क्लींह्रीम् ऐङ्क्लींसौः   
भगवति स्वाहा इति कुल्लिकां मूर्ध्नि सप्तधा त्रिधा वा जपेत् । ओमिति   
सेतुं हृदि तथैव स्मृत्वा ह्रीमिति महासेतुं सहस्रारे तथैव स्मृत्वा   
ॐ अम्मूलं० ॐ ऐम् अं ५१ ॐ इति निर्वाणं मणिपूरके तथैव स्मरेत् ।   
लिङ्गे क्लीमिति तथैव स्मरेत् । जिह्वायां मूलविद्यां तथैव स्मरेत् ।   
मूर्ध्नि सहस्रारे ॐ ऐं ह्रीं श्रीं रां रों रूं रैं रौं रः   
रमलवरयूं राकिणि मां रक्ष रक्ष सर्वसत्त्वशङ्करि देव्यागच्छ   
२ इमां पूजां गृह्ण गृह्ण ऐं घोरे देवि ह्रीं सः परमघोरे   
ह्रूं घोररूपे एह्येहि नमश्चामुण्डे डलरकसहैं   
श्रीमहात्रिपुरसुन्दरि देवि वरदे विच्चे इति राकिणीं मूर्ध्नि स्मरेदिति । इति   
कुल्लुकादिविधिः ॥ अथ प्राणप्रतिष्ठाविधानम् । कुलार्णवे -  
  
तारं नारायणं सेन्दुं मायामङ्कुशमुद्धरेत् ।  
याद्यान् सबिन्दून् सप्तार्णानुद्धृत्य वियदोयुतम् ॥ १ ॥  
  
बिन्दुयुक्तं चाजपाख्यं परमात्ममनुं वदेत् ।  
अमुष्य शब्दमुद्धृत्य प्राणा इह इतीरयेत् ॥ २ ॥  
  
प्राणाः पाशादिकान् वर्णांस्तिथिसङ्ख्यान् पुनर्वदेत् ।  
अमुष्य जीव इह च स्थित इत्युद्धरेत् ततः ॥ ३ ॥  
  
पुनः पञ्चदशार्णान्ते अमुष्येति पदं वदेत् ।  
सर्वेन्द्रियाणि च ततः पुनः पञ्चदशार्णकान् ॥ ४ ॥  
  
अमुष्य वाङ्मनश्चक्षुः श्रोत्रघ्राणपदादथ ।  
प्राणा इहागत्य सुखं चिरं तिष्ठन्तु च द्विठः ॥ ५ ॥  
  
इत्थं प्राणप्रतिष्ठाख्यमनुः प्रोक्तो मनीषिभिः ।  
चतुर्दशोत्तरैर्वर्णैमन्त्रः सर्वार्थ सिद्धिदः ॥ ६ ॥  
  
इति । तारः प्रणवः नारायण आकारः सेन्दुः सानुस्वारः माया   
भुवनेश्वरीबीजम् अङ्कुशः क्रोम्बीजं वियत् हकारः ॐ स्वरूप   
बिन्दुरनुस्वारः तेन होम् इति । अजपा हंस इति परमात्ममनुः सोऽहमिति   
द्विठः स्वाहाकारः अमुष्यपदस्थाने साध्यपद षष्ठ्यन्तं   
योज्यम् । स्वयं साध्यश्चेन्ममेति योज्यम् । अत्र केचित्   
पाशबीजादिपञ्चदशवर्णानामादावेवोच्चारणं न स्थानान्तरेषु   
काम्यप्रयोगकाले तेषां स्थानान्तरेषूच्चारो जपपूजादिषु   
नास्तीत्याहुः । प्रत्यमुष्यपदं पूर्णं पाशाद्यानि प्रयोजयेदिति   
शारदातिलकवचनात् । तत्र स्वगुरुमतं प्रमाणम् । तथा -  
  
ऋषयो ब्रह्मविष्ण्वीशा मन्त्रस्यास्य समीरिताः ।  
छन्दासि ऋग्यजुः सामान्याहुरागमपारगाः ॥ ७ ॥  
  
प्राणशक्तिर्देवता स्यात् सर्वप्राणिहृदि स्थिता ।  
पाशो बीजं शक्तिरेव शक्तिः कीलकमङ्कुशम् ॥ ८ ॥  
  
विनियोगस्तु विज्ञेयः प्राणस्थापनकर्मणि ।  
श्रीकण्ठं बिन्दुसंयुक्तं कवर्ग बिन्दुसंयुतम् ॥ ९ ॥  
  
आकाशवाय्वग्निजलपृथिव्यात्म च ने वदेत् ।  
सबिन्द्वनन्तो हृन्मन्त्रः सूक्ष्मं बिन्दुयुतं वदेत् ॥ १० ॥  
  
बिन्दुयुक्तचवर्गान्ते शब्दस्पर्श च रूप च ।  
रसगन्धात्मने त्वन्ते त्रिमूर्तीशं सबीन्दुकम् ॥ ११ ॥  
  
वदेदयं शिरोमन्त्रस्त्वमरेशं सबिन्दुकम् ।  
टवर्ग च तथोद्धृत्य श्रोत्रत्वक्चक्षुरित्यथ ॥ १२ ॥  
  
जिह्वाघ्राणात्मनेऽर्घीशो बिन्दुयुक्तः शिखामनुः ।  
झिण्टीश बिन्दुसंयुक्तं तवर्गं तादृश वदेत् ॥ १३ ॥  
  
वाक्पाणिपादपायूपस्थात्मने बिन्दुभौतिके ।  
वर्माणुबिन्दुयुक् सद्यः पवर्गो बिन्दुसंयुतः ॥ १४ ॥  
  
वचनादानविसर्गगमनानन्द चात्मने ।  
अनुग्रहो बिन्दुयुक्तो नेत्रमन्त्र उदाहृतः ॥ १५ ॥  
  
तिथिस्वरान्ते याद्यर्णान् दश बिन्दुविभूषितान् ।  
उक्त्वा मनोबुद्ध्यहङ्कारान्तचितात्मने पदम् ॥ १६ ॥  
  
विसर्ग एष सम्प्रोक्तो मनुरस्त्राभिधानकः ।  
एवं षडङ्गमनवस्तारबीजत्रयादिकाः ॥ १७ ॥  
  
न्यस्तव्या जातियुक्ताश्च मन्त्रिभिः स्वकराङ्गयोः ।  
नामितः पादयुग्मान्तं कण्ठदानाभिमस्तकात् ॥ १८ ॥  
  
कण्ठान्तमिति बीजानि पाशादीनि प्रविन्यसेत् ।  
ततो हृत्पद्ममध्ये तु ध्यात्वा वसुदलाम्बुजम् ॥ १९ ॥  
  
तस्य वाय्वग्निपूर्वेषु पश्चिमेशानयोरपि ।  
नैर्-ऋत्योत्तरयाम्येषु कर्णिकायां दलेषु च ॥ २० ॥  
  
यादिक्षान्तान्यक्षराणि बिन्दुयुक्तानि विन्यसेत् ।  
एकैकशो लवर्ज्यानि ततो देवीं हृदि स्मरेत् ॥ २१ ॥  
  
इति ॥ अस्य प्रयोगस्तु अस्य प्राणप्रतिष्थामन्त्रस्य शिरसि   
ब्रह्मविष्णुशिवेभ्यः ऋषिभ्यो नमः । मुखे ऋग्यजुः   
सामभ्यश्छन्देभ्यो नमः । हृदये पराप्राणशक्त्यै देवतायै   
नमः । गुह्ये आम्बीजाय नमः । पादयोः ह्रींशक्तये नमः । नाभौ   
क्रोङ्कीलकाय नमः । इति विन्यस्यामुष्य प्राणप्रतिष्ठार्थे विनियोगः इति   
कृताञ्जलिर्वदेत् । ततः ॐ आंह्रीङ्क्रोम् अङ्कं ५ आम्   
आकाशवाय्वग्निसलिलपृथिव्यात्मने आंहृदयाय नमः ।  
  
प्। ४४०)  
  
ॐ आंह्रीङ्क्रोम् इञ्चं ५ ईंशब्दस्पर्शरूपरसगन्धात्मने   
ईंशिरसे स्वाहा । ॐ आं ह्रीं क्रोम् उं टं ५   
ऊंश्रोत्रत्वक्चक्षुर्जिह्वाघ्राणात्मने ऊंशिखायै वषट् । ॐ   
आंह्रीङ्क्रोम् एं तं ५ ऐंवाक्पाणिपादपायूपस्थात्मने   
ऐङ्कवचाय हुम् । ॐ आंह्रीङ्क्रों ॐ पं ५   
औंवचनादानविसर्गगमनानन्दात्मने औन्नेत्रत्रयाय वौषट् । ॐ   
आं ह्रीङ्क्रोम् अं यं १० अःमनोबुद्ध्यहङ्कारचित्तात्मने अः अस्त्राय   
फट् । इति षडङ्गमन्त्रानङ्गुस्ठादिकरतलान्तं करयोर्विन्यस्य   
हृदयादिषडङ्गेष्वपि न्यसेत् । ततो नाभ्यादिपादद्वयाग्रान्तम् आं   
नमः । कण्ठादिनाभ्यन्तं ह्रीं नमः । मुर्धादिकण्ठान्तं क्रों   
नमः । ततो हृदयकमले वायव्यदले यं नमः । आग्नेये रं नमः ।   
पूर्वे लं नमः । पश्चिमे वं नमः । ईशाने शं नमः । नैर्-ऋत्ये   
षं नमः । उत्तरे सं नमः । दक्षिणे हं नमः । कर्णिकायां क्षं   
नमः । इति विन्यस्य ॐ आं ह्रीं क्रों यं रं लं वं शं षं सं   
र्हो हंशः सोहम् अमुष्य प्राणा इह प्रानाः १५ अमुष्य जीव इह स्थितः   
१५ अमुष्य सर्वेन्द्रियाणि १५ अमुष्य वाङ्मनस्त्वक्चक्षुः   
श्रोत्रजिह्वाघ्राणप्राणा इहागत्य सुखं चिरं तिष्ठन्तु स्वाहा ॐ इति   
मत्रेण सर्वाङ्गे व्यापकं त्रिधा विन्यस्य ध्यायेत् ।  
  
रक्ताब्धिपोतारुणपद्मसंस्था पाशाङ्कुशाविक्षुशरासबाणान् ।  
शूलं कपालं दधतीं कराग्रै रक्तां त्रिनेत्रां प्रणमामि   
देवीम् ॥ २२ ॥  
  
एवं ध्यात्वा जगद्धात्रीं लक्षमेकं जपन्मनुम् ।  
जुहुयाद् तद्दशांशं च चरुभिर्धृतसंयुतैः ॥ २३ ॥  
  
षट्कोणाढ्ये शक्तिपीठे विधिनानेन पूजयेत् ।  
अर्चयेत् षट्सु कोणेषु ब्रह्माणं विष्णुमीश्वरम् ॥ २४ ॥  
  
वाणीं लक्ष्मीं रमां पश्चात् षडङ्गानि प्रपूजयेत् ।  
दलेषु मातरः पूज्यास्तद्बाह्ये लोकनायकाः ॥ २५ ॥  
  
एवं सम्पूजयेद् देवीं सुगन्धिकुसुमादिभिः ।  
इति संसाधितो मन्त्रः षट्कर्मफलदो भवेत् ॥ २६ ॥  
  
स्थापयेन्मनुनानेन प्राणान् सर्वत्र देशिकः ।  
  
इति । अत्र तदुपासनाविधिस्तु प्राग्वत् प्रातः कृत्यादि योगपीठन्यासान्तं   
कृत्वा मूलेन प्राणायामत्रयर्ष्यादिकरषडङ्गन्यासान्   
विधायान्तर्यागोत्तरं स्वपुरतः सिन्दूरादिना   
षट्कोणाष्टदलभूपुरात्मकं पूजायन्त्रं विलिख्य पुरतः   
संस्थाप्याभ्यर्च्यार्घ्यादिस्थापनाद्यात्मपूजान्ते   
मण्डूकादिपरतत्त्वान्तं योगपीठं सम्पूज्य केसरेषु ॐ जयायै   
नमः । विजयायै नमः । अजितायै नमः । अपराजितायै नमः । नित्यायै   
नमः । विलासिन्यै नमः । दोग्ध्र्यै नमः । अघोरायै नमः ।   
मङ्गलायै नमः । इति सम्पूज्य ह्रींसर्वशक्तिकमलासनाय नमः इति   
समस्तं पीठं सम्पूज्य मूलमन्त्रेण मूर्तिं   
परिकल्प्यावाहनादिपुष्पोपचारान्ते षट्कोणेषु देव्यग्रे   
देवीपृष्ठदक्षिणवामकोणेषु ॐ ब्रह्मणे नमः । ॐ विष्णवे नमः ।   
ॐ रुद्रायै नमः । दक्षिणाग्रदेवीपृष्ठवामभागेषु सरस्वत्ये   
नमः । लक्ष्म्यै० । गौर्यै० । सट्कोणसन्धिषु प्रग्वदङ्गानि   
सम्पूज्याष्टसु पत्रेषु देव्यग्रादिप्रादक्षिणेन   
प्रागुक्तब्राह्मयाद्याः सम्पूज्य चतुरस्रे लोकपालांस्तदस्त्राणि च   
सम्पूज्य धूपदीपादिकं सर्वं प्राग्वत् समापयेदिति । तथा -  
  
लक्षमेकं जपेन्मन्त्रं जुहुयात् तद्दशांशतः ।  
साज्येन चरुणा पश्चात् तर्पणादि समाचरेत् ॥ १७ ॥  
  
इति । शारदायाम् - (२३।६२)  
  
बीजान्तेऽमुष्य शब्दानामादौ दूतीः प्रपूजयेत् ।  
मृता वैवस्वता भूयो जीवहा प्राणहा पुनः ॥ १ ॥  
  
आकृष्या ग्रसना पश्चाद्भ्रमदा विस्फुलिङ्गिनी ।  
क्षेत्रप्रतिहरीत्येताः प्राणदूत्यो नव स्मृताः ॥ २ ॥  
  
पाशेन बद्धचेष्टस्य शक्त्या स्वीकृतचेतसः ।  
अङ्कुशेन हृतस्यापि साध्यस्यासून् समाहरेत् ॥ ३ ॥  
  
द्वादशाङ्गुलमानेन कृत्वा साध्यस्य पुत्तलीम् ।  
तस्याः प्राणात्मकं यन्त्रं सकीटं हृदये न्यसेत् ॥ ४ ॥  
  
निशीथसमये साध्ये सुप्ते तस्य हृदम्बुजे ।  
दलेषु वायुवह्नीन्द्रवरुणानामतः परम् ॥ ५ ॥  
  
ईशराक्षसशीतांशुयमानां कर्णिकान्तरे ।  
यादीन् हंससमायुक्तान् भृङ्गाकाराननुस्मरेत् ॥ ६ ॥  
  
शिरोबिन्दुसमुद्भूततन्तुसम्बद्धविग्रहान् ।  
एवमात्महृदम्भोजे भृङ्गीरूपान् धिया स्मरेत् ॥ ७ ॥  
  
आत्महृत्पद्मगा भृङ्गीः प्रस्थाप्य श्वासवर्त्मना ।  
एकैकां साध्यहृत्पद्माद् भृङ्गानेकैकमानयेद् ॥ ८ ॥  
  
प्। ४४१)  
  
पुत्तल्यां स्थापयेन्मन्त्री स्वचित्ते वा विधानवित् ।  
तन्तुच्छेदं प्रकुर्वीत वह्निबीजेन सर्वतः ॥ ९ ॥  
  
आकृष्टान् साध्यहृद्भृङ्गान् भुवा संस्तम्भयेत्ततः ।  
एवमेकादशावृत्ति कुर्यात् सर्वेषु कर्मसु ॥ १० ॥  
  
वश्याकर्षणयोर्यादीनरुणान् संस्मरेत् सुधीः ।  
मोहविद्वेषयोर्धूम्रान् कृष्णान् मारणकर्मणि ॥ ११ ॥  
  
पीतान् संस्तम्भने ध्यायेत् प्राणाकर्षणकर्मवित् ।  
आकृष्टान् साध्यहृत्प्राणान् स्थापयेदात्मनो हृदि ॥ १२ ॥  
  
क्रूरकर्मसु पुत्तल्यां तेषां स्थापनमीरितम् ।  
प्राणान् साध्यस्य मण्डूकानात्मनस्तु भुजङ्गमान् ॥ १३ ॥  
  
संस्मरेत् तत्र निपुणः सदा क्रूरेषु कर्मसु ।  
  
वाय्वग्निशक्रवरुणेश्वरराक्षसेन्दुप्रेतेशपत्रलिखितैरथ   
यादिवर्णैः ।  
विन्द्वन्तगैः क्षगतहंससमेतसाध्यं प्राणात्मयन्त्रमथ   
वर्णवृतं धरास्थम् ॥ १४ ॥  
  
इत्थं प्रयोगकुशलो मनुनानेन मन्त्रवित् ।  
वशयेत् सकलान् देवान् किं पुनः पार्थिवाञ्जनान् ॥ १ ॥  
  
इति । अत्र पुरश्चरणविधिमुक्त्वा विशेषो ब्रह्मयामले -  
  
अत्र नित्यं हुनेन्मन्त्री जपाकिंशुकसम्भवैः ।  
पुष्पै रक्तोत्पलैर्वापि मूलेन च नवाहुतीः ॥ १ ॥  
  
हुत्वा बीजत्रयेणाथ हुनेदेकैकशः क्रमात् ।  
यादिहंसान्तवर्णोत्थाः प्राणदूत्यो नव स्मृताः ॥ २ ॥  
  
मृता वैवस्वता चैव जीवहा प्राणहा तथा ।  
आकर्षिणी च ग्रसना भ्रमदा विस्फुलिङ्गिनी ॥ ३ ॥  
  
क्षेत्रज्ञहारिणी चेति सम्प्रोक्तास्ता यथाक्रमम् ।  
तत्तद्वर्णादिना नाम्ना तासां चैव हुनेत् क्रमात् ॥ ४ ॥  
  
आंह्रीङ्क्रोंयं मृतायै स्वाहा इत्यादिप्रयोगः ।  
  
ध्यानं वक्ष्ये प्रयोगेषु यथा ध्येया महेश्वरि ।  
गत्वा साध्यं दृढं बद्ध्वा पाशबीजेन सुन्दरि ॥ ५ ॥  
  
शक्तिबीजेन तच्छक्तिं गृहीत्वाङ्कुशबीजतः ।  
प्राणामाकृष्य साध्यस्य चानयन्तीं सदा स्मरेत् ॥ ६ ॥  
  
निशीथसमये साध्ये सुप्ते तस्य हृदम्बुजे ।  
दलेषु वायुवह्नीन्द्रवरुणानां सुरेश्वरि ॥ ७ ॥  
  
ईशराक्षससौम्येषु दक्षिणे कर्णिकान्तरे ।  
यादीन् हंससमायुक्तान् भृङ्गाकाराननुस्मरेत् ॥ ८ ॥  
  
शिरोबिन्दुसमुद्भूततन्तुसम्बद्धविग्रहान् ।  
एवमात्महृदम्भोजे भृङ्गीरूपान् धिया स्मरेत् ॥ ९ ॥  
  
आत्महृत्पद्मगा भृङ्गीः प्रस्थाप्य श्वासवर्त्मना ।  
एकैकान् साध्यहृत्पद्माद् भृङ्गानेकैकमानयेत् ॥ १० ॥  
  
पुत्तल्यां स्थापयेन्मन्त्री स्वचित्ते वा विधानवित् ।  
तन्तुच्छेदं प्रकूर्वीत वह्निबीजेन पार्वति ॥ ११ ॥  
  
आकृष्टान् साध्यहृद्भृङ्गान् स्तम्भयेद्भूमिबीजतः ।  
एवमेकादशावृत्ति कुर्यात् सर्वेषु कर्मसु ॥ १२ ॥  
  
वश्याकर्षणयोयादीनरुणान् संस्मरेत् प्रिये ।  
मोहविद्वेषयोर्धूम्रान् कृष्णान् मारणकर्मणि ॥ १३ ॥  
  
पीतान् संस्तम्भने देवि प्राणाकर्षणकर्मवित् ।  
आकृष्टान् साध्यहृत्प्राणान् स्थापयेदात्मनो हृदि ॥ १४ ॥  
  
क्रूरकर्मसु पुत्तल्यां तेषां स्थापनमीरितम् ।  
प्राणान् साध्यस्य मण्डूकानात्मनस्तु भुजङ्गमान् ॥ १५ ॥  
  
संस्मरेद् देवदेवेशि सदा क्रूरेषु कर्मसु ।  
इत्थं प्रयोगकुशलो मनुनानेन सुन्दरि ॥ १६ ॥  
  
वशयेत् सकलान् देवान् किं पुनः पार्थिवाञ्जनान् ।  
वाय्वग्निशक्रवरुणशिवराक्षससोमगान् ॥ १७ ॥  
  
दक्षिणान्तान् लिखेद्यादीन् हान्तानष्टसु पार्वति ।  
दलेषु बिन्दुसंयुक्तान् क्षकारं कर्णिकान्तरे ॥ १८ ॥  
  
विलिख्य तस्य मध्ये तु हंस इत्यक्षरद्वयम् ।  
साध्यनामसमोपेतं विलिखेद्गिरिसम्भवे ॥ १९ ॥  
  
वेष्टयेच्चतुरस्रेण यन्त्रं प्राणमनोरिदम् ।  
क्रूरकर्मसु सम्प्रोक्तद्रव्यैरष्टविषादिभिः ॥ २० ॥  
  
कृतां पुत्तलिकां साध्यनरकेशसमन्विताम् ।  
द्वादशाङ्गुलमानेन स्पष्टाङ्गीमतिमञ्जुलाम् ॥ २१ ॥  
  
तस्यास्तु हृदये देवि प्राणयन्त्रं विनिक्षिपेत् ।  
लिखितं शववस्त्रे च सकीटं वरवर्णिनि ॥ २२ ॥  
  
प्राणान् संस्थापयेत्तस्यां साध्यस्य प्रोक्तरूपतः ।  
छित्वा ताञ्जुहुयाद्रात्रौ साध्यं स्मृत्वा चितानले ॥ २३ ॥  
  
सप्तरात्रप्रयोगेण मारयेत् रिपुमात्मनः ।  
  
प्। ४४२)  
  
सकीटं सजीवं संस्थापितसाध्यप्राणमिति यावत् । अष्टविषाणि तु -  
  
श्येनाग्निलोणपिण्डानि धत्तूरकरसस्तथा ।  
गृहधूमस्त्रिकटुकं विषाष्टकमुदाहृतम् ॥ २४ ॥  
  
इत्युक्तानि । श्येनः श्येनविष्टा अग्निश्चित्रकं लोणपिण्डः   
कृत्रिमलवणम् । अन्यत्सुगमम् । तथा -  
  
कला आवाहयेत् कुम्भे प्रतिमादिषु मन्त्रवित् ।  
शैवे च गाणपत्ये च षण्णवत्यः कलाः स्मृताः ॥ २५ ॥  
  
पञ्चशीतिः कलाः सौरे चतुर्नवतिर्वैष्णवे ।  
शाक्ते तु सप्ततिः प्रोक्ताः शैव्यश्चेति च केचन ॥ २६ ॥  
  
शैव्यः षण्णवतिकलाः शाक्तेऽपि योज्या इति केचन वदन्तीत्यर्थः ।   
शैवीः कला आह -  
  
तत्र तत्त्वानि षट्त्रिंशद् द्वात्रिंशत् कामसोमयोः ।  
दूत्यो नव दश प्राणा यादयो नव वर्णकाः ॥ २७ ॥  
  
कलाः शैवा (वीः) वदाम्यत्र शिवशक्तिसदाशिवाः ।  
ईश्वरः शुद्धविद्या च माया विद्या कला तथा ॥ २८ ॥  
  
रागः कालश्च नियतिः पुरुषः प्रकृतिस्तथा ।  
अहङ्कारश्च बुद्धिश्च मनःश्रोत्रत्वचस्ततः ॥ २९ ॥  
  
जिह्वा घ्राणश्च वाक्पाणिपादाः पायुस्ततः परम् ।  
उपस्थ शब्दौस्पर्शश्च रसो गन्धो वियन्मरुत् ॥ ३० ॥  
  
वह्निः सलिलपृथ्व्यौ च श्वद्धा प्रीती रतिर्धृतिः ।  
कान्तिर्मनोरमा चैव ततश्चैव मनोहरा ॥ ३१ ॥  
  
मनोरथा च मदनोन्मादिनी मोहिनी तथा ।  
शङ्खिनी शोषिणी चैव वशङ्करी च शिञ्जिनी ॥ ३२ ॥  
  
सुतगा सस्वराश्चैव षोडशात्र समीरिताः ।  
पूषा चेद्धा सुमनसा रतिः प्रीतिर्धृतिस्तथा ॥ ३३ ॥  
  
ऋद्धिः सौम्या मरीचिश्च ततश्चाप्यंशुमालिनी ।  
शशिनी चाङ्गिराच्छाया ततः सम्पूर्णमण्डला ॥ ३४ ॥  
  
तुष्टामृताख्याः कथिताः कलास्ताः सस्वरा विधोः ।  
अमृताद्या दश प्राणा यादयो नव वर्णकाः ॥ ३५ ॥  
  
षण्णवत्यः कलाः प्रोक्ताः शैवे शाक्ते च गाणपे ।  
अथ वक्ष्ये वैष्णवाख्याः कलाः शृणु वरानने ॥ ३६ ॥  
  
जीवप्राणौ बुद्धिमनः श्रोत्राद्या विंशतिस्तथा ।  
हृत्पद्मं सूर्यसोमाग्निवासुदेवाह्वयास्ततः ॥ ३७ ॥  
  
सङ्कर्षणश्च प्रद्युम्नश्चानिरुद्धस्ततः परम् ।  
श्रद्धादयोऽत्र विज्ञेयाः सौराः शृणु वदामि ते ॥ ३८ ॥  
  
आकाशवाय्वग्निजलपृथिवीशब्द एव च ।  
स्पर्शो रूपं रसो गन्धः श्रोत्रं त्वक् चक्षुरेव च ॥ ३९ ॥  
  
जिह्वा घ्राणं च वाक्पाणी पादपायू तथैव च ।  
उपस्थश्च मनो गर्वो बुद्धिर्धीः प्रकृतिस्ततः ॥ ४० ॥  
  
श्रद्धादयोऽत्र विज्ञेयाः शाक्ताः शृणु वरानने ।  
आत्मविद्याशिवाश्चैते प्रतिलोमक्रमात् पुनः ॥ ४१ ॥  
  
अनुलोमेन ते भुयः सर्वतत्त्वं तथैव च ।  
श्रद्धादयस्ततः प्रोक्ताः कलाः सर्वाः समीरिताः ॥ ४२ ॥  
  
इति । अस्यार्थः सौम्यकर्मसु प्रतिमादिष्वावाहने तु साधकः   
कृतनित्यक्रियः यथोक्तलक्षणप्रतिमाग्रे स्वासने समुपविश्य   
दिनान्तरावाहितसमस्तकलापूर्णपूर्णकुम्भमात्मप्रतिमयोर्मध्ये   
साधारं संस्थाप्य प्राणानायम्य   
अद्येत्यादितिथ्युल्लेखनान्तेऽमुकाकृतिप्रतिमायाममुकदेवतासान्निध्य  
कारिण्योऽमुकसङ्ख्याककला आवाहयिष्ये इति सङ्कल्प्य प्राणयन्त्रं   
प्राणप्रतिष्ठामन्त्रेण प्रतिष्ठितं प्रतिमाया गले बद्ध्वा आवाहयेत्   
।  
  
प्राणयन्त्ररचनाप्रकारस्तु भूर्जादावष्टगन्धेनाष्टदलकमल   
विलिख्य कर्णिकायां ससाध्यं क्षकारं विलिख्य हंस   
इत्यक्षरद्वयेन क्षकारं वेष्टयित्वा वायव्यदले यम् आग्नेये रं   
पूर्वे लं पश्चिमे वम् ईशाने शं नैर्-ऋत्ये षम् उत्तरे सं याम्यदले   
हम् इति वर्णाष्टकं विलिख्य बहिर्भूपुरं विलिख्य   
मातृकार्णैर्वेष्टयित्वा तत्तत्स्थानेषु दिक्पालबीजानि विलिखेदिति   
प्राणयन्त्रं विलिख्य होमसम्पातं कुर्यादिति । तत   
आहवनीयदेवतामन्त्रेण   
प्राणायामर्ष्यादिकरषडङ्गन्यासध्यानानि विधाय प्रतिमाया   
भूतशुद्धिमातृकान्यासान्तं विधाय प्रतिमाहृदये स्पृशन्   
प्राणप्रतिष्ठामन्त्रेण अमुष्यपदस्थाने आहवनीयदेवतानाम   
षष्ठ्यन्तं संस्थाप्य प्राणप्रतिष्ठामन्त्रमष्टोत्तरशतवारं   
जपित्वा कला आवाहयेत् । यथा   
सुगन्धजलपुष्पभरितपूर्णकुम्भमुखपिधानवस्त्रं निष्कास्य   
तन्मध्यस्थपुष्पमेकमुद्धृत्य ॐ आं ह्रीं क्रों हंसः सोऽहं   
यरलवशषसहोम् अमुकदेवतायाः शिवतत्त्वरूपप्राणकला इह   
स्थिताः १५ अमुकदेवतायाः शिवतत्त्वरूपजीवकला इह १५   
अमुकदेवतायाः शिवतत्त्वरूपसर्वेन्द्रियकलाः १५ अमुकदेवतायाः   
शिवतत्त्वरूपवाङ्मनश्चक्षुस्त्वक्श्रोत्रजिह्वाघ्राणप्राणकला   
इहैवागत्य सुखं चिरं तिष्ठन्तु स्वाहा इत्युच्चार्य प्रतिमाशिरसि   
निक्षिपेत् । एवं शक्तितत्त्वरूप० ईश्वरतत्त्वरूप० इत्यादि क्रम ऊह्यः ।   
अत्र सम्प्रदायस्तु प्रथमकलामेकवारमुच्चार्यावाहयेत् ।  
  
प्। ४४३)  
  
द्वितीयाया वारद्वयम् । तृतीयास्त्रिवारम् । चतुर्थ्याश्चतुर्वारम् एवं   
क्रमेणैकोत्तरवृद्ध्योच्चारणमिति ॥ तन्त्रान्तरे -  
  
शुक्लप्रतिपदारम्भाद्यावत् पूर्णा तिथिर्भवेत् ।  
कुर्यादावाहनं मन्त्री प्रतिमादौ शुभे तथा ॥ १ ॥  
  
आकर्षणं कलानां तु कृष्णे प्रतिपदादितः ।  
कलानां हासवृद्ध्येन्दोः कृष्णशुक्लप्रभेदतः ॥ २ ॥  
  
तिथिक्रमेण जायते तथैवात्र दिनक्रमः ।  
गुरुतः शास्त्रतः सम्यग्ज्ञात्वा कूर्वीत देशिकः ॥ ३ ॥  
  
अज्ञात्वा कुरुते यस्तु म्रियते मूढधीः स्वयम् ।  
  
इति ॥ अथ नित्यहोमेऽग्निस्थापनविधिः - पूजास्थानस्येशानभागे   
कृण्डस्थण्डिलाद्यन्यतमे गोमयेनोपलिप्ते मूलेन वीक्ष्यास्त्रेण   
संरक्ष्यास्त्रेणैव कुशैः सन्ताड्य कवचमन्त्रेण प्रोक्ष्य   
हृन्मन्त्रेण विष्णुरुद्रेन्द्रदेवताकास्तिस्रो रेखाः प्रागग्रा   
ब्रह्मयमचन्द्रदेवताका उत्तराग्रास्तिस्रो रेखाः कुशमूलेन विलिख्य   
कुशाम्बुनास्त्रमन्त्रेण सम्प्रोक्ष्य ह्रींसर्वशक्तिकमलासनाय   
नमः इति तन्मध्ये योगपीठं सम्पूज्य तत्र बुवनेशीमृतुमतीं   
सञ्चिन्त्य तद्योनावावसथ्यस्थाने शिवबीजतया   
सूर्यकान्तादिभवमग्निं प्रनवेन संस्थाप्य ॐ चित्पिङ्गल हनहन   
दहदह पचपच सर्वज्ञाज्ञापय स्वाहा इति मन्त्रेण   
कुशैर्मुखफूत्कृत्याग्निं प्रज्वाल्य काष्ठै पटूकृत्य ॐ अग्निं   
प्रज्वलितं वन्दे जातवेदं हुताशनम् । सुवर्णवर्णममलं   
समिद्धं सर्वतोमुखम् ॥ इति पठन् कृताञ्जलिरुपस्थायोपविश्य लिङ्गे   
सरयूं हिरण्यायै नमः । गुदे षरयूं कनकायै नमः । शिरसि   
शरयूं रक्तायै नमः । मुखे वरयूं कृष्णायै नमः ।   
नासिकायां लरयूम् । सुप्रभायै नमः । नेत्रयोः ररयूम् अतिरक्तायै   
नमः । सर्वाङ्गे यरयूं बहुरूपायै नमः । इति सप्तजिह्वा विन्यस्य ॐ   
सहस्रार्चिषे हृदयाय नमः । ॐ स्वस्तिपूर्णाय शिरसे स्वाहा । ॐ   
उत्तिष्ठपुरुषाय शिखायै वषट् । ॐ धूमव्यापिने कवचाय हुम् । ॐ   
सप्तजिह्वाय नेत्रत्रयाय वौषट् । ॐ धनुर्धरायास्त्राय फट् । इति   
षडङ्गानि विधाय शिरसि अग्नये जातवेदसे नमः । वामांसे अग्नये   
सप्तजिह्वाय नमः । वामपार्श्वे अग्नये हव्यवाहनाय नमः ।   
वामकट्याम् अग्नये अश्वोदराय नमः । लिङ्गे अग्नये वैश्वानराय   
नमः । दक्षिणकट्याम् अग्नये कौमारतेजसे नमः । दक्षिणपार्श्वे   
अग्नये विश्वमुखाय नमः । दक्षांसे अग्नये देवमुखाय नमः ।   
इत्यष्टौ मूर्तीर्विन्यस्य गर्भंरहितैर्दर्भैरग्निं   
प्रागादिक्रमेणोत्तराग्रैः पूर्वाग्रैश्च परिस्तीर्य वह्नेर्मुखे   
षट्कोणं विभाव्य तत्र (मध्ये षट्सु कोणेषु मध्यादिप्रादक्षिण्येन   
प्रागुक्ताः सप्तजिह्वाः सम्पूज्य तद्बहिरष्टकमलं विभाव्य   
तत्केसरेषु अग्नीशाननिर्-ऋतिवायुकोणेषु तदग्रादि प्रागादिचतुर्दिक्षु च)   
प्रागुक्तषडङ्गानि सम्पूज्य तद्बहिरष्टदलेषुप्रागादिप्रादक्षिण्येन   
प्रागुक्ता अष्टमूर्तीः सम्पूज्य तद्बहिश्चतुरस्रे   
दिक्पालांस्तदायुधानि च सम्पूज्य मध्ये ॐ वैश्वानर जातवेद   
इहावह लोहिताक्ष सर्वकर्माणि साधय स्वाहा इत्यग्निं गन्धादिभिः   
सम्पूज्यस्त्रमन्त्रेण क्षालितायामाज्यस्थाल्यामाज्यं निक्षिप्य   
मूलेनाष्टधाभिमन्त्र्य वमिति धेनुमुद्रयामृतीकृत्य कवचेन   
प्रदीप्तदर्भद्वयेन नीराज्य दर्भद्वयमग्नौ निक्षिप्य पुनर्दर्भान्   
प्रज्वाल्यास्त्रमन्त्रेण घृते प्रदर्श्याग्नौ तान् निक्षिप्य स्रुक्स्रुवौ   
तदभावे पलाशस्य मध्यपत्रद्वयमश्वत्थपत्रद्वयं वा   
गृहीत्वाग्नौ प्रताप्य कवचेन दर्भैः सम्मार्ज्यं पुनः   
प्रताप्यास्त्रेण प्रोक्ष्य दर्भेषु निधाय मार्जनदर्भानद्भिः   
रांस्पृश्याग्नौ निक्षिप्य स्रुवेणाज्यमादायाग्नेर्दक्षिणनेत्रे अग्नये   
स्वाहा इति हुत्वा अग्नये इदं न ममेत्युद्देशत्यागं कृत्वा   
पुनराज्यमादायाग्नेर्वामनेत्रे सोमाय स्वाहा इति हुत्वा सोमाय इदं   
न मम । पुनरग्नेर्भालनेत्रे अग्नीषोमाभ्यां स्वाहा । अग्नेर्वक्त्रे   
अग्नये स्विष्टकृते स्वाहा ततः ॐ भूः स्वाहा अग्नये इदं न मम । ॐ   
भुवः स्वाहा वायवे इदं न मम । ॐ स्वः स्वाहा सूर्याय इदं न   
मम । ॐ भूर्भुवः स्वाहा प्रजापतये इदं न मम इत्याहुति   
चतुष्टयं हुत्वा ॐ वैश्वानर जातवेद इति मन्त्रेणाहुति त्रयं हुत्वा   
अग्नेर्गर्भाधानं सम्पादयामि स्वाहा इति गर्भाधानपुंसवन   
सीमन्तोन्नयन   
जातकर्मान्नप्राशनचूडाकरणोपनयनसमावर्तनविवाहाख्यान्   
संस्कारान् पृथाक्पृथगष्टावष्टावाज्याहुतीर्हुत्वा   
प्रागुक्तजिह्वादिमूर्त्यन्तदेवतानां सरयूं हिरण्यायै स्वाहा   
इत्यादितत्तन्नामभिश्चतुर्थीस्वाहान्तैरेकैकामाहुतिं हुत्वा ॐ स्वाहा ।   
ॐ श्रीं स्वाहा ॐ श्रीं ह्रीं स्वाहा ॐ श्रीं ह्रीं क्लीं स्वाहा । ॐ   
श्रीं ह्रीं क्लीं ग्लौं स्वाहा । ॐ श्रीं ह्रीं क्लीं ग्लौं गं स्वाहा   
। ॐ श्रीं ह्रीं क्लीं ग्लौं गं गणपतये स्वाहा । ॐ श्रीं ह्रीं क्लीं   
ग्लौं गं गणपतये वरवरद स्वाहा ।  
  
प्। ४४४)  
  
ॐ श्रीं ह्रीं क्लीं ग्लौं गं गणपतये वरवरद सर्वजनं मे   
स्वाहा । ॐ श्रीं ह्रीं क्लीं ग्लौं गं गणपतये वरवरद सर्वजनं   
मे वशमानय स्वाहा । इति गणपतिमन्त्रं दशधा विभज्य हुत्वा   
पुनः समस्तेन गणपतिमन्त्रेण (चतुर्धा जुहुयात् । इति संस्कृते वह्नौ   
देवं ध्यात्वा मूलमन्त्रेण गन्धादिभिः सम्पूज्य   
वह्निदेवतयोरैक्यं विभावयन् मूलमन्त्रेण   
स्वाहान्तेनाज्यपायसतिलतण्डुलव्रीहयवभक्तानामन्यतमेन   
घृतव्यतिरिक्तद्रव्येषु त्रिधा योगं केवलघृतयोगं च कृत्वा)   
पञ्चविंशत्याहुतीर्हुत्वा मूलमन्त्रस्य षडङ्गमन्त्रैः   
षडाहुतीर्मूलमन्त्रेण   
पञ्चविंशत्याहुतीर्हुत्वावरणदेवतानामेकैकामाज्याहुतिं हुत्वा   
ॐ भूरग्नये च पृथिव्यै च महते च स्वाहा । ॐ भुवो वायवे   
चान्तरिक्षाय च महते च स्वाहा । ॐ स्वरादित्याय च दिवे च महते च   
स्वाहा । ॐ भूर्भुवः स्वश्चन्द्रमसे च नक्षत्रेभ्यश्च दिग्भ्यश्च   
महते च स्वाहा । इति चतस्र आज्याहुतीर्हुत्वा ॐ इतः पूर्वं   
प्राणबुद्धिदेहधर्माधिकारजाग्रत्स्वप्नसुषुप्त्यवस्थासु मनसा   
वाचा कर्मणा हस्ताभ्यां पद्भ्यामुदरेण शिश्ना यत्स्मृतं   
यदुक्तं तत्सर्वं ब्रह्मार्पणं भवतु स्वाहा इति   
मन्त्रेणाष्टावेकां वाज्याहुतिं हुत्वा वह्निं प्राग्वत् सम्पूज्य   
न्यूनातिरिक्तसिद्ध्यर्थं ददामि सघृतं तिलम् । ॐ ह्वं साङ्गं कुरु   
कुरु स्वाहा इति तिलेरेकामाहुतिं हुत्वा । ॐ सहस्रार्चिर्महातेजा नमस्ते   
बहुरूपधृक् । सर्वाशिने सर्वगत पावकाय नमोऽस्तु ते ॥ त्वं   
रौद्रघोरकर्मा च घोरहा त्वं नमोऽस्तु ते । विष्णुस्त्वं कोकपालोऽसि   
शान्तिमत्र प्रयच्छ मे । इत्यग्निं प्रार्थ्य घृतेन स्रुचमापूर्य   
तदुपरि पुष्पं दत्त्वा अधोमुखेन स्रुवेण तन्मुखं पिधाय   
शङ्खवत्सम्पूटाभ्यां गृहीत्वोत्थाय मूलमन्त्रेण   
वौषडन्तेनाहुतित्रयं हुत्वा प्रोक्षणीयजलेन वह्निं परिषिच्य   
मूलमन्त्रेण स्वेष्टदेवं तत्र सम्पूज्य संहारमुद्रया पूजाचक्रे   
विसृज्य स्वहृद्युद्वास्याग्निं सम्पूज्य भो भो वह्ने महाप्राज्ञ   
सर्वकर्मप्रसाधक । कर्मान्तरेऽपि सम्प्राप्ते सान्निध्यं कुरु   
सादरम् ॥ इत्यग्निं प्रार्थ्य संहारमुद्रया स्वहृद्युद्वासयेत् इति   
नियहोमे अग्निस्थापनविधिः ॥  
  
अत्र नित्यपूजाविधिस्तु श्रीविद्यायाः प्रागेव (१८१ पृ० १० श्वा०)   
निरूपितः । साम्प्रतं सामान्यतः सर्वेषां मन्त्राणां   
नित्यपूजाविधिः प्रदर्श्यते । पूजा द्विविधा अनिर्माल्या सनिर्माल्या चेति   
। अनिर्माल्या मानसपूजा सनिर्माल्या बाह्यपूजा । तदुक्तं तत्त्वसारे -  
  
अनिर्माल्यं सनिर्माल्यं सनिर्माल्यमर्चनं द्विविधं मतम् ।  
दिव्यैर्मनोभवैर्द्रव्यैर्गन्धपुष्पैः स्रगादिभिः ॥ १ ॥  
  
यदर्चनमनिर्माल्यं दिव्यभोगापवर्गदम् ।  
ग्राम्यारण्यादिसम्भूतैर्यागद्रव्यैर्मनोरमैः ॥ २ ॥  
  
भक्तैर्यत् क्रियते सम्यक् सनिर्माल्यं तदर्चनम् ।  
जातमात्राणि पुष्पाणि घ्रातान्येव निसर्गतः ॥ ३ ॥  
  
पञ्चभिश्च महाभूतैर्भानुना शशिना तथा ।  
प्राणिभिश्च द्विरेफाद्यैश्चोष्यन्ते च न संशयः ॥ ४ ॥  
  
अतो निर्माल्यमित्युक्तम् इति । अत्र चाद्ये यतीनामधिकारः । यदाहागस्त्यः   
द्विविधं स्याल्लब्धमनोर्बाह्यान्तरमुपासनम् । न्यासिनामान्तरं   
प्रोक्तमिति ॥ यत्तु -  
  
मनसा पूजयेद्योगी पुष्पैर्वारण्यसम्भवैः ।  
शिवार्थं पुष्पहिंसायां न भवेत् स तु हिंसकः ॥ १ ॥  
  
तत्तु जितेन्द्रिययतिपरम् ।  
  
परिव्राड् ज्ञानमात्रेण होमदानादिभिर्विना ।  
सर्वदुःखपिशाचेभ्यो मुक्तो भवति नान्यथा ॥ २ ॥  
  
पुण्यस्त्रियो गृहस्थाश्च मङ्गलैर्मङ्गलार्थिनः ।  
पूजोपकरणैः कुर्युर्दद्युर्धानानि चार्हणम् ॥ ३ ॥  
  
वानप्रस्थाश्च यतयो यद्येवं कुर्युरन्वहम् ।  
संस्कारान्न निवर्तन्ते विद्यातिक्रमदोषतः ॥ ४ ॥  
  
आरुढपतिता ह्येते भवेयुर्दुखभाजनम् ।   
  
इति कुम्भसम्भवोक्तेरेव यतीनामसंयतेन्द्रियत्वं दोषायैव   
अतस्तेषां मानसपूजनमेव विहितमिति । यद्वा सर्वेषामेवाधिकारः ।   
यदुक्तं पद्मपुराणे -  
  
स्मरणे पूजने विष्णोस्तथा मानसपूजने ।  
सदाधिकारः सर्वेषां महापातकिनामपि ॥ १ ॥  
  
इति । अन्यत्र तु गृहस्थानामेवाधिकारः । यदुक्तमगस्त्येन   
अन्येषामुभयं तथेति । अन्येषाम् गृहस्थानामुभयं   
बाह्यमारभ्यन्तरं च । अत्रान्तर्यजनं बाह्यार्चनस्याङ्गत्वेनोक्तं   
न केवलं मानसार्चने निषेधदर्शनात् । यदाह स्वयमेव  
  
न गृही ज्ञानमात्रेण परत्रेह च मङ्गलम् ।  
प्राप्नोति चन्द्रवदने दानहोमादिभिर्विना ॥ १ ॥  
  
प्। ४४५)  
  
गृहस्थो यदि दानानि दद्यान्न जुहुयादपि ।  
पूजयेद्विधिनानेन कः कुर्यादेतदन्वहम् ॥ २ ॥  
  
न ब्रह्मचारिणो दातुमधिकारोऽस्ति भामिनि ।  
नारण्यवासिनां शक्तिर्न ते सन्ति कलौ युगे ॥ ३ ॥  
  
गुरुभ्योऽपि च सर्वेभ्यः को वा दातुमपिक्षते ।   
  
इति । अत्र  
  
घ्रातं पुष्पफलं सिद्धेरलं नो मानसाद्यथ ।  
तस्मादपरिहार्यत्वादन्यथा चानुपायतः ॥ ५ ॥  
  
अल्पबुद्धित्वतो नृणां बाह्यपुष्पैर्भवेत् प्रिये ।   
  
इति यत्तत्त्वसाअरवचनं   
तत्तदङ्गभूतस्याभ्यन्तरयजनस्यात्यन्तमावश्यकत्वं   
गृहस्थानामुपपादयतीति । तस्माद्गृहस्थानां बाह्यपूजैव नित्या   
साच पञ्चविधा । उक्तं च मन्त्रतन्त्रप्रकाशे -  
  
पूजा पञ्चविधा प्रोक्ता पञ्चरात्रादितन्त्रके ।  
ताश्चाभिगमना चोपादानेज्याध्याययोगकाः ॥ १ ॥  
  
तत्राभिगमना नाम मन्त्रिभिः परिकीर्त्यते ।  
सम्मार्जनोपलेपादिसंस्कारो देवमन्दिरे ॥ २ ॥  
  
उपादानं भवेद् देवपूजासाधनमेलनम् ।  
ततश्चापि भवेदन्या गन्धपुष्पादिभिः पुनः ॥ ३ ॥  
  
पीठपूजा च देवस्य साङ्गावरणपूजनम् ।  
मन्त्रार्थभावनापूर्वं जपो मन्त्रस्य कीर्तनम् ॥ ४ ॥  
  
तच्छास्त्राध्ययनं सम्यक् स्वाध्यायो मन्त्रिभिः स्मृतः ।  
गुरुदेवात्मनामैक्यभावना योग उच्यते ॥ ५ ॥  
  
सालोक्यमपि सारूप्यं सामीप्यं सार्ष्टिनामकम् ।  
सायुज्यमपि पञ्चानां फलान्येवं विदुः क्रमात् ॥ ६ ॥  
  
इति । तत्रादाविज्यानिरूपणेन सर्वासामपि निरूपणं स्यादित्यतः   
प्रधानभूतेज्या निरूप्यते । तत्र श्रीनारदपञ्चरात्रे -  
  
निशावसाने शयनात् स्मृत्वा नारायणं प्रभुम् ।  
उत्थाय दक्षिणाङ्गेन वामपादं न्यसेद्भुवि ॥ १ ॥  
  
निशावसाने पश्चिमे यामे ।  
  
केचिद्वा मध्यमौ यामौ रात्रौ सुप्त्वा विशाम्पते ।  
सञ्चिन्तयन्ति धर्मार्थों याम उत्थाय पश्चिमे ॥ २ ॥  
  
इति भारतोक्तेः । दक्षिणाङ्गेनोत्थाय नारायणं स्मृत्वेति सम्बन्धः ।   
नारायणमित्युपलक्षणं तेन स्वेष्टदेवतां स्मृत्वेत्यर्थः ।   
उत्तरतन्त्रे -  
  
रात्रिशेषे समुत्थाय कृत्वावश्यकमादरात् ।  
रात्रिवासः परित्यज्य वाससी परिधाय च ॥ १ ॥  
  
आचम्य शुद्धदेहः सन् देवतायागमन्दिरम् ।  
मार्जयित्वोपलिप्याथ भक्तियुक्तस्तु शक्तिभिः ॥ २ ॥  
  
उपविश्य शुचौ देशे प्रङ्मुखः प्रोक्त आसने ।  
प्राणायामत्रयं कृत्वा कृत्वा न्यासं विधानतः ॥ ३ ॥  
  
न्यासमृष्यादिन्यासम् ।  
  
निर्माल्यमपकृष्याथ दद्यात् पुष्पाञ्जलिं तथा ।  
अर्घ्यपाद्ये निवेद्याथ दद्याद्वै दन्तधावनम् ॥ ४ ॥  
  
मुखप्रक्षालनं दत्त्वा दद्यादाचमनीयकम् ।  
करास्यप्रोञ्छनायाथ दद्याद्वासोऽमलं शुभम् ॥ ५ ॥  
  
इति । दक्षिणामूर्तिसंहितायाम् - (२४ प०)  
  
प्रातरुत्थाय शिरसि संस्मरेत् पद्ममुज्ज्वलम् ।  
कर्पूराभं स्मरेत् तत्र श्रीगुरुं देवरूपिणम् ॥ १ ॥  
  
सुप्रसन्नं लसद्भूषामण्डितं शान्तिभूषितम् ।   
  
इति पद्मं शिरसि । गुरुपादाम्बुजद्वन्द्वं संस्मरेन्निजमूर्धनि ।   
इत्युत्तरतन्त्रवचनात् । भैरवतन्त्रे -  
  
व्योमाम्बुजे कर्णिकमध्यसंस्थे सिंहासने संस्थितदिव्यमूर्तिम् ।  
ध्यायेद्गुरुं चन्द्रशिलाप्रकाशं सत्पुस्तकाभीतिवरान् दधानम् ॥ १   
॥  
  
श्वेताम्बरं श्वेतविलेपपुष्पमुक्ताविभूषं मुदितं त्रिनेत्रम् ।  
वामाङ्कपीठस्थितरक्तशक्तिं मन्दस्मितं सान्द्रकृपानिधानम् ॥ २   
॥  
  
रक्ताङ्गरागाभरणाम्बराढ्यां स्मेराननां पीनकुचां   
प्रियाङ्के ।  
वामे निषणातिरक्तकान्तिं वामेन लीलाकमलं करेण ॥ ३ ॥  
  
ध्यायेद् दधानामपरेण नाथमाश्लिष्य गाढं द्विभुजां   
त्रिनेत्राम् ।  
  
प्। ४४६)  
  
अर्चयेद्गन्धपुष्पाद्यैर्वहिष्ठैर्मानसैस्तु वा ।  
नामभिस्तस्य सङ्केतसंसिद्धैर्गुरुकीर्तनैः ॥ ४ ॥  
  
तदज्ञाने गुरुभ्योऽथ नमोऽन्ते वै समर्चयेत् ।  
स्तुवीत स्तुतिभिः प्रीत आचार्य सर्वसिद्धये ॥ ५ ॥  
  
इति । प्रातः स्मरणातिरिक्तकाले स्वगुरुध्यानमाह शैवागमे -  
  
दीक्षाकाले यथारूपं स्वस्यानुग्रहकर्मणि ।  
दृष्टं तत्तेन भावेन ध्यायन्नाह्निकमाचरेत् ॥ १ ॥  
  
इति वैखानसपञ्चरात्रे तथैव रात्रिशेषं च कालं सूर्योदयावधि ।   
अरुणोदयावधीत्यर्थः । तस्यैव स्नानकालत्वात् कर्तव्यं सजपं   
ध्यानं नित्यमाराधकेन वै । इति । कपिलपञ्चरात्रे -  
  
विभज्य पञ्चधा रात्रिं शेषे देवार्चनादिकम् ।  
जपं होमं तथा ध्यानं नित्यं कुर्वीत साधकः ॥ १ ॥  
  
इति । उत्तरतन्त्रे -  
  
इति स्तुत्वा हृदि स्वीये ध्यायेदिष्टां च देवताम् ।  
गुरुदेवतयोरैक्यं भावयेच्च निराकुलः ॥ १ ॥  
  
इष्टार्थप्रार्थनां कृत्वा ह्याज्ञां सम्प्रार्थयेत् ततः ।  
इष्टदेवस्य भूमेश्च तस्यां श्वासानुसारतः ॥ २ ॥  
  
विन्यस्य पादमुत्थाय कुर्यादावश्यकीं क्रियाम् ।   
  
प्रार्थनाश्लोकस्त्वग्रे वक्ष्यते । इत्थमुच्चार्यलब्धाज्ञो देशिकः   
शौचमाचरेत् । इति नारदपञ्चरात्रे -  
  
पदे पदे स्मरेदस्त्रं दूरे यायाद् गृहालयात् ।  
तत उद्वासयेद् देवान् मन्त्रेणानेन देशिकः ॥ १ ॥  
  
तृणलोष्टप्रक्षेपेण दत्त्वा तालत्रयं पुनः ।  
उत्तिष्ठन्त्वृषयोदेवा गन्धर्वा यक्षराक्षसाः ॥ २ ॥  
  
परितस्त्यजतां स्थानं विण्मूत्रोत्सर्जनाय मे ।  
कृत्वा मलच्युतिं तत्र वाससा कं प्रवेष्ट्य च ॥ ३ ॥  
  
(कं मस्तकम् ।)  
  
खं दिशश्चानवीक्षेत् ततो यायाज्जलाशयम् ।  
शौचं कृत्वा यथाशास्त्रं विधिनाचमनं ततः ॥ ४ ॥  
  
दन्तकाष्ठं ततो भुक्त्वा स्नायात्तदनु नारद ।   
  
द्विजेति नारदसम्बोधनम् । आलयाद् दूरे इषुक्षेपदूरमतीत्य । निर्-  
ऋत्यामिषुविक्षेपमतीत्याभ्यधिकां भुव मितिविष्णुवचनात् ।   
शौचमाह नारदपञ्चरात्रे -  
  
तिस्रो लिङ्गे मृदो देया एकैकान्तरमृत्तिकाः ।  
पञ्च वामकरे देयास्तिस्रः पाण्योर्विशुद्धये ॥ १ ।  
  
मूत्रोत्सर्गे विशुद्धिः स्यात् पुरीषस्याप्यनन्तरम् ।  
पञ्चापाने मृत्तिकाः स्युरेकैकान्तरमृत्तिकाः ॥ २ ॥  
  
दश वामकरे देयाः सप्त तूभयहस्तयोः ।  
पादयोस्तिसृभिः शुद्धिर्जङ्घाशुद्धिस्तु पञ्चभिः ॥ ३ ॥  
  
नियोजयेत् ततो विप्र कट्यां वै सप्त मृत्तिकाः ।  
स्वदेहे स्वेददोषघ्न ब्राह्मणः कर्मसिद्धये ॥ ४ ॥  
  
भक्तानां क्षत्रियाणां च वर्षास्वेवं निरूपितम् ।  
प्रावृण्मुक्तावथैतस्मादेकमृदपनोदनम् ॥ ५ ॥  
  
शरद्ग्रीष्मवसन्तेषु नित्यं कार्यं क्रियापरैः ।  
एतस्मादपि चैकैकां मृत्तिकां परिलोपयेत् ॥ ६ ॥  
  
हेमन्ते शिशिरे चैव श्रोत्रियः संयतः स्थितः ।  
पथि शौचं विधातव्यं देशकालानुरोधतः ॥ ७ ॥  
  
गन्धलेपम्पास्यैव मनः शुद्ध्या विशुध्यति ।   
  
इति । एकैकान्तरमृत्तिका इत्ययमर्थः - प्रथममेकवारं   
मृत्ज्जलैर्लिङ्गं प्रक्षाल्य ततो वामकरं मृज्जलैः प्रक्षाल्य   
पुनर्लिङ्गमिति क्रमेणः ॥ कपिलपञ्चरात्रे -  
  
यद् दिवा विहितं शौचं तदर्धं निशि कीर्तितम् ।  
तदर्धमातुरे प्रोक्तमातुरस्यार्धमध्वनि ॥ १ ॥  
  
इति । दन्तकाष्ठं मन्त्रमाह दक्षिणामूर्तिः -  
  
क्लीमन्ते कामदेवाय सर्वान्ते जन चालिखेत् ।  
प्रियायेति हृदन्तोऽयं स मनुर्दन्तशुद्धये ॥ १ ॥  
  
प्। ४४७)  
  
इति । पञ्चमीश्वरतन्त्रे -  
  
प्रत्यहं दन्तकाष्ठं तु प्लक्षकाष्ठं तु मारणे ।  
मोहने खादिरं प्रोक्तं स्तम्भने चूतपल्लवम् ॥ १ ॥  
  
वश्ये चाश्वत्थकाष्ठं तु रक्षार्थं वञ्जुलस्य हि ।  
अयं क्रमो महादेवि त्रिलोकेषु न विद्यते ॥ २ ॥  
  
इति । उत्तरतन्त्रे - वक्त्रं मूलाणुना नित्यं क्षालयेत् सिद्धिहेतवे । इति ॥   
अथ स्नानं तच्च त्रिविधमौदकमन्त्रध्यानभेदात् । तत्रौदकं   
स्नानं नारदपञ्चरात्रे -  
  
अयाधिकारसिद्ध्यर्थं स्नानं वक्ष्यामि पूर्वतः ।  
येन भक्तोऽभिषिक्तस्तु यागहोमार्हतां व्रजेत् ॥ १ ॥  
  
शङ्कुनास्याभिजप्तेन शुचिस्थानातु मृत्तिकाम् ।  
गृहीत्वास्त्रेण सञ्चिन्त्य यायाज्जलनिकेतनम् ॥ २ ॥  
  
तत्रादौ जलकूलं तु क्षालयेदस्त्रवारिणा ।  
मृदं कृत्वा द्विधा तत्र एकभागोपगं ततः ॥ ३ ॥  
  
निधाय गोमयं दर्भांस्तिलांश्चाप्यभिमन्त्रितान् ।  
लौकिकं गौणं मध्येन भागेनैकेन यत्नतः ॥ ४ ॥  
  
मलस्नानं पुरा कृत्वा विधिस्नानं समाचरेत् ।  
  
इति । अभिमन्त्रितानस्त्रेण । विधिस्नानं वैदिकस्नानम् । स्मृतिसमुच्चये - न   
प्रातर्मृत्तिकास्नानं न कुर्यान्निशिगोमयैरिति । वसिष्ठसंहितायाम् -  
  
कृत्वादौ वैदिकं स्नानं ततस्तान्त्रिकमाचरेत् ।  
विन्यस्याङ्गे षडङ्गानि प्राणायामपुरःसरम् ॥ १ ॥  
  
श्रीसूर्यमण्डलात् तीर्थमाकृष्याङ्कुशमुद्रया ।  
आत्मरक्षां ततः कुर्याद्वारिक्षेपेण चास्त्रतः ॥ २ ॥  
  
निमज्ज्य तत्र श्रीदेवं ध्यायन् शक्त्या मनुं जपेत् ।   
उन्मज्ज्य कुम्भमुद्रां च बद्ध्वा सिञ्चेत् स्वमूर्धनि ॥ ३ ॥   
  
तीर्थावाहनमन्त्रास्तु प्रयोगे वक्ष्यन्ते । एतत्तीर्थेऽपि   
फलातिशयार्थं सावाहनं स्नानमभिधाय वह्निपुराणे -  
  
योऽनेन विधिना स्नायाद्यत्र कुत्र जले द्विजः ।  
स तीर्थ फलमाप्नोति तीर्थे दशगुणं फलम् ॥ १ ॥  
  
इति । सिञ्चेत् सप्तधा त्रिधा वा । सप्तकृत्वोऽभिषिच्याथ मनुना   
मन्त्रितैर्जलैरिति कपिलवचनात् । त्रिधाभिषिच्य मूलेनेति उत्तरतन्त्रात् । तथा   
- ततः सङ्क्षेपतो देवान् मनुष्यांस्तर्पयेत् पितृन् । इति ॥  
  
स्नाने वेशेषमाह त्रिपुरार्णवे -  
  
विधाय वैदिकं स्नानं ततस्तान्त्रिकमाचरेत् ।  
मृदमस्त्रेण चादाय तेन तामभिमन्त्र्य च ॥ १ ॥  
  
शिखामन्त्रेण संशोध्य मन्त्रयेन्मूलमन्त्रतः ।  
मूर्धादिपादपर्यन्तं विलिप्य च तया वपुः ॥ २ ॥  
  
सम्मुखीकरणीं मुद्रां बद्ध्वा प्राणान् निरुध्य च ।  
निमज्ज्य तूष्णीमुत्थाय नाभिमात्रजले स्थितः ॥ ३ ॥  
  
प्राणायामं ततः कृत्वा मूलमन्त्रेण मन्त्रवित् ।  
विन्यस्य च षडङ्गानि कल्पयेत्तीर्थमग्रतः ॥ ४ ॥  
  
ततः सम्प्रार्थयेत् तीर्थं सूर्यात् तन्मण्डलं ततः ।  
सृणीमन्त्रेण मन्त्रज्ञो भित्त्वा चाङ्कुशमुद्रया ॥ ५ ॥  
  
तीर्थावाहनमन्त्रेण तीर्थमावाहयेत् प्रिये ।  
मूलमन्त्रेण संयोज्य कल्पिते तीर्थमण्डले ॥ ६ ॥  
  
तीर्थशक्तिं च तत्रैव समावाह्यार्कमण्डलात् ।  
ध्यात्वा तन्मनुनाभ्यर्च्य गङ्गामन्त्रेण मन्त्रयेत् ॥ ७ ॥  
  
सप्तकृत्वः शिवे वच्मि शृणु मन्त्रद्वयं प्रिये ।  
जलस्थं व्योम षट्दीर्घस्वरभिन्नं सबिन्दुकम् ॥ ८ ॥  
  
सर्वानन्दमये तीर्थशक्ति चैहियुगं द्विठः ।  
  
इति । जलं वकारः व्योम हकारः तेन ह्व एतत षड्दीर्घस्वरभिन्नं   
ह्वां ह्वीं ह्वूं ह्वैं ह्वौं ह्वः इति द्विठः स्वाहाकारः । तथा -   
एकविंशाक्षरः प्रोक्तस्तीर्थशक्तिमनुः प्रिये । अत्र शक्तीति   
सम्बोधनपदं दिव्यत्वात् । चकारो विसन्धिद्योतकः एकविंशाक्षर   
इत्युक्तेः ।  
  
तारं नमो भगवति ब्रूयादम्बे ततोऽम्बिके ।  
अम्बालिके महामालिन्येह्येहि भगवन्त्यथ ॥ ९ ॥  
  
अशेषतीर्थालवाले मायाश्रीबीजयोरथ ।  
शिवजटाधिरूढे च गङ्गे गङ्गाम्बिके द्विठः ॥ १० ॥  
  
गङ्गाविद्येयमाख्याता त्रिपञ्चाशद्भिरक्षरैः ।  
  
प्। ४४८)  
  
इति । तारः प्रणवः माया ह्रीं द्विठः स्वाहाकारः अम्बे इति दिव्यत्वात्   
। अन्यत्सुगमम् तथा -  
  
भुवनेश्या समालेख्यामृतीकृत्य सुधाणुना ।  
कवचेनावगुण्ठ्याथ संरक्ष्यास्त्रेण मन्त्रयेत् ॥ ११ ॥  
  
मूलेन देवतां तत्र साङ्गां सावरणां प्रिये ।  
समावाह्य जले ध्यात्वा तत्पदद्वयनिर्गतम् ॥ १२ ॥  
  
ध्यात्वा तीर्थं स्मरन् मूलमन्त्रं मन्त्रेण तर्पयेत् ।  
त्रिधा देवीं समुत्तीर्य जलाद् धौते सुवाससी ॥ १३ ॥  
  
परिधायाथ तिलकं कृत्वा सन्ध्यां समाचरेत् ।   
  
इति । तीर्थशक्तिध्यानं प्रयोगे वक्ष्यते ।   
अथैतद्वारुणस्नानाशक्तानां मन्त्रस्नानविधिमाह -   
नारदपञ्चरात्रे -  
  
तोयाभावे तु यत्कार्यं दूर्गे काले तु शीतले ॥ १ ॥  
  
गमने क्षिप्रसिद्द्यर्थं गुरुकार्येष्वतन्द्रितः ।  
प्राप्तापद्यथ विप्रेन्द्र निशाभागे तथा मुने ॥ २ ॥  
  
प्रक्षाल्य पादावाचम्य प्रोद्धृतेन तु वारिणा ।  
स्थानं दश दिशः प्राग्वत् संशोध्योपविशेत्ततः ॥ ३ ॥  
  
अस्त्रं हस्ततले न्यस्य क्रमान्न्यासांस्ततस्तु वै ।  
मूलमन्त्रादितः कुर्यात् सर्वमन्त्रगणेन वै ॥ ३ ॥  
  
केवलादुदकस्नानात् संस्कारपरिवर्जितात् ।  
प्रभासादिषु तीर्थेषु यत्फलं स्नातकस्य तु ॥ ५ ॥  
  
ज्ञेयं दशगुणं स्नानान्मन्त्रस्नानस्य नारद ।  
ध्यानस्नानमथो वक्ष्ये द्वाभ्यामपि परं च यत् ॥ ६ ॥  
  
खस्थितं पुण्डरीकाक्षं मन्त्रमूर्तिप्रभुं स्मरेत् ।  
तत्पादोदकजां धारां निपतन्तीं स्वमूर्धनि ॥ ७ ॥  
  
चिन्तयेत् सूक्ष्मरन्ध्रेण प्रविशन्तीं स्वकां तनुम् ।  
तया सङ्क्षालयेत् सर्वमन्तर्देहगतं मलम् ॥ ८ ॥  
  
तत्क्षणाद्विरजा मन्त्री जायते स्फुटिकोपमः ।  
इदं स्नानं वरं मन्त्रात् स्नानं शतगुणं स्मृतम् ॥ ९ ॥  
  
तस्मादेकतमं स्नानं कार्यं श्रद्धापरेण तु ।  
स्नानपूर्वाः क्रियाः सर्वा यतः सभ्यास्तु नारद ॥ १० ॥  
  
तस्मात्स्नानं पुरा कुर्याद्यदीच्छेदात्मनो हितम् ।   
  
इति । शैवागमे -  
  
मनसा मूलमन्त्रेण प्राणायामपुरःसरम् ।  
कूर्वीत मानसं स्नानं सर्वत्र विहितं च यत् ॥ १ ॥  
  
इति । पुण्डरीकाषमित्युपलक्षणं तेन स्वेष्टदेवतां स्मरेदिति ।   
मन्त्रस्तु स्वेष्टः शैवे तु ततः शिवात्मकैर्मन्त्रैः कृत्वा तीर्थं   
शिवात्मकम् । मार्जनं सहितामन्त्रैस्तत्तोयेन समाचरेत् ॥ इति   
शैवागमात् । संहिता तु - व्योमव्यापी च यो मन्त्रः पञ्चब्रह्माणि   
यानि च । ये मन्त्राः शिवगायत्र्या रुद्रं चेति यथाक्रमम् ।   
सर्वपापहराः प्रोक्ता विद्येयं शिवसंहिता ॥ इति व्योमव्यापी तु   
आमीमूमाद्यतो व्योमव्यापी चैव प्रकीर्तयेत् ।   
प्रणवाद्यन्तरुद्धोऽयं व्योमव्यापी प्रकीर्तितः ॥ इति   
नारदपञ्चरात्रे -  
  
सुधौतं परिधायाथ वस्त्रयुग्ममखेदकम् ।  
तदभावादधः शाटीयोगपट्टकसंयुतम् ॥ १ ॥  
  
न चैकवाससा यस्माद् भवितव्यं कदाचन ।   
  
इति । नृसिंहपुराणे -  
  
जलान्तिकं समासाद्य शुक्ले धौते च वाससी ।  
परिधायोत्तरीयं च न कुर्यात् केशधूननम् ॥ १ ॥  
  
इति । स्मृतिसमुच्चये -  
  
वहिःस्नातस्तु नद्यादौ स्नानवस्त्रमधस्त्यजेत् ।  
ऊर्ध्वं त्यजेत् स्नानवस्त्रं गृहस्नातो यदा भवेत् ॥ १ ॥  
  
ऊरू करौ मृदाद्भिश्च क्षालयेच्छुद्धिहेतवे ।  
निष्पीड्य स्नानवस्त्रं तु प्रातःसन्ध्यां समाचरेत् ॥ २ ॥  
  
मध्याह्ने तर्पणादूर्ध्वं वस्त्रनिष्पीडनं भवेत् ।   
  
इति । यामले विभृयाद्वाससी शुद्धे तिलकं वर्णभेदतः । इति । वसिष्ठः   
- ऊर्ध्वपुण्ड्रं त्रिपुण्ड्रं वा कृत्वा सन्ध्यां समाचरेत् । अत्र   
वाशब्दस्तूर्ध्वपुण्ड्रत्रिपुण्ड्रयोर्वर्णपरत्वोपस्थापकः । अत एव   
नारदपञ्चरात्रे -  
  
ब्राह्मणस्योर्ध्वपुण्ड्रं स्यात् क्षत्रियस्य त्रिपुण्ड्रकम् ।  
वैश्यपुण्ड्रमर्धचन्द्रं शूद्राणां वर्तुलाकृति ॥ १ ॥  
  
प्। ४४९)  
  
इति । ऊर्ध्वपुण्ड्रलक्षणं तु कूर्मपुराणे -  
  
यस्तु नारायणं देवं प्रपन्नार्तिहरं परम् ।  
धारयेत् सर्वदा शूलं ललाटे गन्धवारिभिः ॥ १ ॥  
  
यत्तत्प्रधानं त्रिगुणं ब्रह्मविष्णुशिवात्मकम् ।  
धृतं तच्छूलधरणाद् भवत्येव न संशयः ॥ २ ॥  
  
इति । शैवशाक्तानां तु चातुर्वर्णिकानामपि   
त्रिपुण्ड्रधारणमावश्यकम् ।  
  
विना भस्मत्रिपुण्ड्रेन जलं वा भोजनादिकम् ।  
भक्षणात् सर्वपापानां भस्मेति परिकीर्तितम् ॥ ३ ॥  
  
अप्यकार्यसहस्राणि कृत्वा यः स्नाति भस्मना ।  
तत्सर्वं भवति भस्म यथाग्नितेजसा वनम् ॥ ४ ॥  
  
इति लिङ्गपुराणवचनात् । भस्मत्रिपुण्ड्रधारणविधिस्तु   
वायवीयसंहितायाम् -  
  
शिवाग्नेर्भस्म सङ्ग्राह्यमग्निहोत्रोद्भवं तु वा ।  
वैवाहाग्न्युद्भवं वापि पक्वं शुचि सुगन्धि च ॥ १ ॥  
  
कपिलायाः शकृच्छस्तं गुहीतं गगने पतत् ।  
न लीनं नातिकठिनं न दुर्गन्धि नचोषितम् ॥ २ ॥  
  
उपर्यधः परित्यज्य गृह्णीयात् पतितं यदि ।  
खण्डीकृत्य शिवाग्नौ तु निक्षिपेन्मूलमन्त्रतः ॥ ३ ॥  
  
अपक्वमतिपक्वं स सन्त्यज्य भसितं सितम् ।  
आदाय वाससालोड्य भस्माधारे विनिक्षिपेत् ॥ ४ ॥  
  
भस्मसङ्ग्रहणं कुर्याद्वह्न्यनुद्वासिते सति ।  
उद्वासने कृते यस्माच्चण्डभस्म प्रजायते ॥ ५ ॥  
  
इति । गोमयापहरणादौ विशेषमाह तत्रैव -  
  
यद्वा धरामसंस्पृष्टां सद्येनानीय गोमयम् ।  
वामेन पात्रे संशोष्य अघोरेण विनिर्दहेत् ॥ ६ ॥  
  
पुरुषेण समुद्धृत्य ईशानेन विशोधयेत् ।  
इत्थं तु संस्कृतं भस्म अग्निरित्यादिमन्त्रतः ॥ ७ ॥  
  
तस्माद्ब्रह्मेति यजुषां मन्त्रयेद् रुद्रसङ्ख्यया ।  
प्रणवाद्यैश्चतुर्थीहृदन्तैर्नामभिरीशकैः ॥ ८ ॥  
  
पञ्चवर्णाद्यक्षराद्यैर्भालांसोदरहृत्सु च ।  
त्रिपुण्ड्रधारणं कुर्यान्मूर्ध्नि पञ्चाक्षरेण च ॥ ९ ॥  
  
त्रिपुण्ड्रं धारयेन्मन्त्री साक्षाच्छिव इवापरः ।  
  
इति । नामभिः सद्योजातादिभिः अंसशब्दोऽंसद्वयवाचको   
नामपञ्चकत्वात् । अत्र   
त्रिपुण्ड्रधारणेऽङ्गुलिनियमोजाबालोपनिषद्ब्राह्मणे त्रिपुण्ड्रं   
धारयेत्पश्चाद् ब्रह्मविष्णुशिवात्मकम् । मध्याङ्गुलिभिरादाय   
तिसृभिर्मूलमन्त्रितम् अनामामध्यमाङ्गुष्ठैरथवा स्यात्   
त्रिपुण्ड्रकमिति स्कन्दपुराणे सनत्कुमारं प्रति श्रीशिववचनम् -  
  
सद्यादिभिर्ब्रह्ममयैर्महामन्त्रैश्च पञ्चभिः ।  
परिगृह्याग्निरित्यादिमन्त्रैर्भस्माभिमन्त्रयेत् ॥ १ ॥  
  
मा नस्तोकेन सम्मर्द्य शिरो लिम्पेत् त्रियम्बकम् ।  
तिस्रो रेखा भवन्त्येषु स्थानेषु मुनिपुङ्गव ॥ २ ॥  
  
भ्रुवोर्मध्ये समारभ्य यावदन्ता भवेद् ब्रुवोः ।  
मध्यमानामिकाङ्गुल्यो मध्ये तु प्रतिलोमतः ॥ ३ ॥   
  
अङ्गुष्ठेन कृता रेखा त्रिपुण्ड्रस्याभिधीयते ।  
तिसृणामपि रेखाणां प्रत्येकं नव देवताः ॥ ४ ॥  
  
अकारो गार्हपत्योऽग्निर्भूश्चात्मा च रजोगुणः ।  
ऋग्वेदश्च क्रियाश्क्तिः प्रातः सवनमेव च ॥ ५ ॥  
  
महादेवश्च रेखायाः प्रथमायाः प्रकीर्तिताः ।  
उकारो दक्षिणाग्निश्च नभः सत्त्वं यजुस्तथा ॥ ६ ॥  
  
मध्यन्दिनं च सवनम् इच्छाशक्त्यन्तरात्मकैः ।  
महेश्वरश्च रेखाया द्वितीयायाश्च देवताः ॥ ७ ॥  
  
मकाराहवनीयौ च परमात्मा तमोदिवौ ।  
ज्ञानशक्तिः सामवेदस्तृतीयसवनं तथा ॥ ८ ॥  
  
शिवश्चेति तृतीयाया रेखायास्त्वधिदेवताः ।  
एता नित्यं नमस्कृत्य त्रिपुण्ड्रं धारयेच्छुचिः ॥ ९ ॥  
  
महेश्वरव्रतमिदं सर्ववेदेषु कीर्तितम् ।  
मुक्तिकामैर्जनैः सेव्यं पुनस्तेषां न सम्भवः ॥ १० ॥  
  
त्रिपुण्ड्रं धारयेद्यस्तु भस्मना विधिपूर्वकम् ।  
ब्रह्मचारी गृहस्थो वा वनस्थो यतिरेव च ॥ ११ ॥  
  
महापातकसङ्घातैर्मुच्यते चोपपातकैः ।  
तथान्यैः क्षत्रविट्शूद्रस्त्रीगोहत्यादिपातकैः ॥ १२ ॥  
  
वीरहत्याश्वहत्याभ्यां मुच्यते नात्रसंशयः ।  
  
इत्यादि ॥ अथ प्रकारान्तरेण तिलकप्रकारस्तु -  
  
इत्थं तु संस्कृतं भस्म अग्निरित्यादिमन्त्रतः ।  
विमृज्याङ्गानि संस्पृश्य पुनरादाय मन्त्रतः ॥ १ ॥  
  
प्। ४५०)   
  
तस्माद् ब्रह्मेति यजुषा मन्त्रयेद् रुद्रसङ्ख्यया ।  
ललाटे ब्रह्म विज्ञेयं हृदये हव्यवाहनः ॥ २ ॥  
  
नाभौ स्कन्दो गले पूषा रुद्रो दक्षिणबाहुके ।  
आदित्यो बाहुमध्ये च शशी च मणिबन्धके ॥ ३ ॥  
  
वामदेवो वामबाहौ बाहुमध्ये प्रभञ्जनः ।  
मणिबन्धे च वसवः पृष्ठदेशे हरः स्मृतः ॥ ४ ॥  
  
शम्भुः ककुदि सम्प्रोक्तः परमात्मा शिरः स्मृतः ।   
  
इति । अमन्त्रकं वायवीय संहितायाम् - पुनर्न्यस्तकरो मन्त्री   
त्रिपुण्ड्रं भस्मना लिखेत् । इति एतच्छूद्रादिविषयं ज्ञेयम् । अत्र   
भस्मधारणे ये विशेषास्ते वक्ष्यन्ते । शाक्तानां   
वामकेश्वरतन्त्रषट्शत्यां श्रीविद्यायजनप्रकरणे -  
त्रिपुण्ड्रकविधारी चेति । एतत् त्रिपुण्ड्रधारणं   
चन्दनादिसुगन्धद्रव्येण कार्यम् । रम्यं त्रिपुण्ड्रं दधद् । भाले   
नन्दनचन्दनेन जननि ध्यायामि ते मङ्गलमिति भगवता   
श्रीदूर्वाससोक्तत्वात् ॥  
  
अथ सन्ध्या । तत्र महाकपिलपञ्चरात्रे -  
  
उपविश्य शुचौ देशे प्राणायामत्रयं क्रमात् ।  
मूलमन्त्रेण कृत्वा तु देहे कुर्वीत् मार्जनम् ॥ १ ॥  
  
इति । शैवागमे -  
  
प्राणायामत्रयं कृत्वा मूलमन्त्रेण मन्त्रयेत् ।  
अङ्गानि विन्यसेद् देहे करन्यासपुरःसरम् ॥ १ ॥  
  
अमृतीकृत्य पुरतो जलं वं धेनुमुद्रया ।  
अभिमन्त्र्य च मूलेन सप्तवारं च साधकः ॥ २ ॥  
  
अकारदिक्षकारान्तैर्मातृकार्णैः सबिन्दुभिः ।  
प्रत्यर्णं प्रोक्षयेन्मूर्ध्नि कुशैर्मूलेन च त्रिधा ॥ ३ ॥  
  
देवं ध्यात्वाथ मनुविद् भानुमण्डलसंस्थितम् ।  
आदाय तोयमामन्त्र्य बीजैर्भूतात्मकैस्तथा ॥ ४ ॥  
  
लंवंरंयंहमिति च तान्युक्तानि सुरार्चिते ।  
सप्तकृत्वस्ततो मूलमन्रेण त्रिः पुनश्च तत् ॥ ५ ॥  
  
वामहस्ते निधायाथ गलितैर्जलबिन्दुभिः ।  
सम्प्रोक्ष्य मूलमन्त्रेण दक्षहस्तेन मूर्धनि ॥ ६ ॥  
  
नासयाश्लिष्य शिष्टेन तेजोरूपेण तेन तत् ।  
प्रविश्यान्तर्गतं सर्वं मलं संशोध्य निर्गतम् ॥ ७ ॥  
  
दक्षनासापुटेनैतत स्मृत्वा दक्षिणहस्तगम् ।  
वामभागे वज्रशिलां ध्यात्वास्त्रेण च तत् क्षिपेत् ॥ ८ ॥  
  
प्रक्षाल्य हस्तावाचम्य मूलमन्त्रेण मन्त्रवित् ।  
गायत्र्या चाथ मूलेन दद्यादर्घ्यत्रयं सुधीः ॥ ९ ॥  
  
शिवाय मण्डलस्थाय रवेर्मूलेन तर्पयेत् ।  
त्रिधा जप्त्वा च गायत्रीमष्टाविंशतिवारकम् ॥ १० ॥  
  
जपित्वा मूलमन्त्रं च शतमष्टोत्तरं ततः ।  
समर्प्य तज्जपं मन्त्री देवमुद्वास्य मण्डलात् ॥ ११ ॥   
  
निधाय स्वीयहृदये ततस्तर्पणमाचरेत् ।   
  
इति । मूलेनार्घ्यदानं तु गायत्रीरहितमन्त्रपरं ज्ञेयम् । तथा   
शैवागमे -  
  
सन्ध्यालोपो न कर्तव्यः शम्भोराज्ञैवमेव हि ।  
दीक्षितः सन्ध्या हीनो न दीक्षाफलमश्नुते ॥ १ ॥  
  
सन्ध्याहीनोऽन्यसन्ध्यायां पूर्वसन्ध्याक्रियामथ ।  
विधायोत्तरसन्ध्यायाः क्रियां कुर्यादतन्द्रितः ॥ २ ॥  
  
इति । अत्र प्रायश्चितमपि कार्यम् । यदुक्तं तन्त्रराजे -  
स्नानसन्ध्यार्चनालोपे जपेद्विद्यां शतं शिवे । इति । तथा -  
  
ध्यात्वा देवं जले सम्यक् पूजयित्वाथ मूलतः ।  
अष्टोत्तरशतावृत्त्या तर्पयेन्मूलमन्त्रतः ॥ १ ॥  
  
तदर्धेन तदर्धेन दशधा वाथ तर्पयेत् ।  
ततस्तदङ्गावरणदेवतास्तर्पयेत् क्रमात् ॥ २ ॥  
  
एकैकाञ्जलिना तत्तन्नाममन्त्रेण मन्त्रवित् ।  
पुनः सम्पूज्य देवेशं साङ्गावरणकं ततः ॥ ३ ॥  
  
समुद्वास्य हृदि स्वीये स्वात्मानं तन्मयं स्मरेत् ।  
  
इति । नारदपञ्चरात्रे -  
  
ततश्चोदकसम्पूर्णं भाण्डमादाय पाणिना ।  
एकान्तं निर्जनं यायान्मनोज्ञं दोषवर्जितम् ॥ १ ॥  
  
हुन्मध्यस्थं स्मरन् विष्णुं प्रबुद्धानन्दविग्रहम् ।  
दिगन्तरं न वीक्षेत (मौनी) संरुद्धलोचनः ॥ २ ॥  
  
प्। ४५१)  
  
इति । महाकपिलपञ्चरात्रे -  
  
मूलमन्त्रं जपन् गच्छेद् यावत् प्राप्नोति वै गृहम् ।  
प्राप्य हस्तौ च पादौ च प्रक्षाल्याचम्य यत्नतः ॥ १ ॥  
  
यागमण्डपमासाद्य विशेत् कृत्वा प्रदक्षिणम् ।   
  
इति । उत्तरतन्त्रे -  
  
आचान्तः शुचितां प्राप्तः सुस्नातो देवपूजने ।  
पूजावेद्या बहिः स्थित्वा चुतुर्हस्तान्तरे धिया ॥ १ ॥  
  
गृहे चेद् द्वारदेशस्थः प्रणम्य मनसा गुरुम् ।  
प्रणमेदिष्टदेवं स्वं दिक्पालानपि चेतसा ॥ २ ॥  
  
यत् पूर्वमर्जितं पापं तद्दिनेऽन्यदिनेऽपि वा ।  
प्रायश्चित्तेर्नापनुदेत् तदा पापं स्मरेद् धिया ॥ ३ ॥  
  
तत्पापस्यापनोदार्थं मन्त्रद्वयमुदीरयेत् ।  
  
मन्त्रद्वयं तु प्रयोगे वक्ष्यते (२०।४२) । तथा -  
  
एवं कृते पर्थमतः पापोत्सारणकर्मणि ।  
यत् स्याद् दृढतरं पापं तद् दूरे चावतिष्ठते ॥ १ ॥  
  
अतीते पूजने स्थानं स्वं प्रयाति पुनश्च तत् ।  
यत् स्यादल्पतरं पापं तन्नाशमुपगच्छति ॥ २ ॥  
  
पूजया त्यक्तपापस्य काममिष्टं क्षणाद् भवेत् ।  
  
इति । तन्त्रान्तरे -  
  
प्रातः प्रक्षाल्य पादौ च हस्तावाचम्य यत्नतः ।  
दद्यादर्घ्यं दिनेशाय तत्प्रकारमिहोच्यते ॥ १ ॥  
  
गोमयेनोपलिप्तायां भूमौ कृत्वा तु मण्डलम् ।  
सिन्दूरेण ततः पश्चादुपविश्य निजासने ॥ २ ॥  
  
प्राङ्मुखः प्रणमेदिष्टदेवतां भक्तितत्परः ।  
प्राणायामत्रयं कृत्वा सूर्यमन्त्रेण मन्त्रवित् ॥ ३ ॥  
  
विन्यस्य च तदृष्यादीन् ध्यात्वा सूर्यमनन्यधीः ।  
तत्कल्पोक्तविधानेन पूजयेदुपचारकैः ॥ ४ ॥  
  
पुरतो मण्डले कृत्वा जलेन चतुरस्रकम् ।  
निधाय तत्र साधारं सजलं ताम्रपात्रकम् ॥ ५ ॥  
  
गन्धपुष्पाक्षतान् दर्भान् दूर्वासर्षपसंयुतान् ।  
सतिलान् रक्तपुष्पाणि दूर्वाश्चापि प्रविन्यसेत् ॥ ६ ॥  
  
सूर्यमन्त्रेण तत्पात्रं स्पृशन्नष्टोत्तरं शतम् ।  
अभिमन्त्र्य च तत्पात्रं समुत्थाप्य करद्वयात् ॥ ७ ॥  
  
मूर्धान्त सूर्यमन्त्रेण दद्यादर्घ्यं विचक्षणः ।  
जपेत् ततो यथाशक्ति सूर्यमन्त्रमनन्यधीः ॥ ८ ॥  
  
तदर्घ्याम्बुप्लुतं सूर्यं ध्यायन् देशिकसत्तमः ।  
स्मृत्वा प्रणम्य विसृजेन्मण्डलान्ते दिवाकरम् ॥ ९ ॥  
  
सूर्यमन्त्रं त्र्यक्षरं तत्तु तत्प्रकरणे (२९ श्वा०) द्रष्टव्यम् ।  
  
यावन्न दीयते चार्घ्यं भास्कराय दिने दिने ।  
तावन्न पूजयेद्विष्णुं शङ्करं वा सुरेश्वरीम् ॥ १० ॥  
  
अर्घ्यदानमिदं पुंसामायुरारोग्यवर्धनम् ।  
धनधान्यपशुक्षेत्रपुत्रमित्रकलत्रदम् ॥ ११ ॥  
  
तेजोवीर्ययशः शक्तिविद्याविभवभाग्यदम् ।  
तत उत्थाय विधिवद् द्वारपूजां समाचरेत् ॥ १२ ॥  
  
द्वारमर्घ्याम्बुना प्रोक्ष्य विघ्नं तूर्ध्वे समर्चयेत् ।  
तद्दक्षिणे महालक्ष्मीं वामे चैव सरस्वतीम् ॥ १३ ॥  
  
द्वारश्रियं च तन्मध्ये शाखयोर्दक्षिणान्ययोः ।  
गणपं क्षेत्रपालं च शङ्खपद्मनिधी क्रमात् ॥ १४ ॥  
  
मायाशक्तिं च चिच्छक्तिं गङ्गां च यमुनां ततः ।  
धातारं च विधातारमूर्ध्वादिक्रमतो यजेत् ॥ १५ ॥  
  
अधश्च देहलीमिष्ट्वा द्वारपालान् समर्चयेत् ।  
पश्चिमद्वारमारभ्य द्वारपाला अमी क्रमात् ॥ १६ ॥  
  
नन्दी चैव महाकालो गणेशो वृषभस्तथा ।  
ततो भृङ्गिरिटिस्कन्दावुमाचण्डेश्वरौ ततः ॥ १७ ॥  
  
एते चाष्टौ महेशस्य द्वारपालाः प्रकीर्तिताः ।  
नन्दः सुनन्दचण्डो च प्रचण्डबलसञ्ज्ञकौ ॥ १८ ॥  
  
प्रबलो भद्रनामा च सुभद्रश्चाष्टमः स्मृतः ।  
क्रमादमी समभ्यर्च्या वैष्णवद्वारपालकाः ॥ १९ ॥  
  
वक्रतुण्डैकदंष्ट्रौ च महोदरगजाननौ ।  
लम्बोदरश्च विकटो विघ्नराजस्ततः परम् ॥ २० ॥  
  
धूम्रवर्णश्च सम्प्रोक्ता विघ्नेशद्वारपालकाः ।  
ब्राह्मी माहेश्वरी चैव कौमारी वैष्णवी तथा ॥ २१ ॥  
  
वाराही च तथेन्द्राणी चामुण्डा च श्रिया सह ।  
एता देव्याः क्रमादष्टौ शक्तयो द्वारपालिकाः ॥ २२ ॥  
  
प्। ४५२)  
  
एता एव सौरद्वारपालिका अपि ज्ञेयाः । सौरं शक्तिमयमहो विजयते   
सौन्दर्यसीमास्पदमिति वामदेवतन्त्रवचनात् । आर्कमाश्वशिशिरं   
विश्वेशिकाया वपुः इति तन्त्रान्तरवचनात् । अत्र द्वारदेवताध्यानानि   
प्रागेवोक्तानि (५ श्वा० ८३ पृ०) । तथा -  
  
पश्चिमद्वारमासाद्य तालत्रितयपूर्वकम् ।  
द्वारमुद्घाट्य चास्त्रेण मन्त्रितान् सर्षपाक्षतान् ॥ १ ॥  
  
पुष्पयुक्तांस्तु विकिरेन्मण्डपाभ्यन्तरे बुधः ।  
नाराचमुद्रया सम्यगस्त्रमन्त्रेण देशिकः ॥ २ ॥  
  
इति । तूर्णायागे -  
  
सिद्धार्थाक्षतपुष्पाणि नाराचास्त्रधिया बुधः ।  
अस्त्रमन्तं समुच्चार्य मण्डपान्तर्विनिक्षिपेत् ॥ १ ॥  
  
इति । नारायणीये -  
  
अपक्रामन्तु भूतानीत्येतन्मन्त्रद्वयं पुनः ।  
पठित्वाक्षतसिधार्थपुष्पाणि विकिरेत् ततः ॥ १ ॥  
  
अस्त्रमन्त्रेण मन्त्रज्ञो मण्डपाभ्यन्तरे बुधः ।  
  
मन्त्रद्वयं प्रयोगे (२० श्वा०) वक्ष्यते । अस्त्रेण   
स्वोपास्यमन्त्राङ्गभूतेन । यदुक्तं पारिजाते -  
  
हकाररेफौ च विसर्गवन्तावस्त्रायफट्कारवचस्तदन्ते ।  
उक्त्वान्तरे सर्षपमक्षतांश्च पुष्पाणि मुञ्चेदिति ॥ १ ॥  
  
तूर्णापद्धतौ - निर्गच्छतां तु विघानां वर्त्म दद्यात् स्ववामतः   
। इति । सोमशम्भुः -  
  
मण्डपाभ्यान्तरे विद्वान् वामपादपुरःसरम् ।  
प्रविश्य विघ्नान् त्रिविधान् पातालभ्वन्तरिक्षगान् ॥ १ ॥  
  
उत्सार्यास्त्रं समुच्चार्य पार्ष्णिघातादिभिस्त्रिभिः ।  
विघ्नानुत्सारयेत् । इति । तूर्णायागे -  
  
पार्ष्णिघातैस्त्रिभिर्भौमांस्तालैस्तानन्तरिक्षगान् ।  
विघ्नानुत्सारयेद् दिव्यानस्त्रतीक्ष्णावलोकनात् ॥ १ ॥  
  
पार्ष्णिघातैर्वामपादस्य । वामपार्ष्णिना   
त्रिभिर्घातैर्भूमिष्ठानिति सोमशम्भुवचनात् । उत्तरतन्त्रे -  
  
विघ्नानुत्सार्य विधिवद् द्वारमाच्छाद्य वाससा ।  
पञ्चगव्यार्घ्यतोयाभ्यां प्रोक्षयेन्मण्डपान्तरम् ॥ १ ॥  
  
इति । श्रीकुलार्णवे -  
  
सम्मार्जनोपलेपाद्यैर्दर्पणोदरवत् कृतम् ।  
वितानधूपदीपादि पुष्पदामादिशोभितम् ॥ १ ॥  
  
पञ्चवर्णरजश्चित्रं स्थानशुद्धिरियं मता ।  
नैर्-ऋत्यामर्चयेद्वास्तुपुरुषं चन्दनादिभिः ॥ २ ॥  
  
ईशाने दीपनाथं च क्षेत्रपालाज्ञया ततः ।  
संविशेदासनं मन्त्री इति ।  
  
क्षेत्रपालप्रार्थनामन्त्रः प्रयोगे (२० श्वा०) वक्ष्यते । उत्तरतन्त्रे -  
  
अः फडिति च मन्त्रेण पूजावेदीं ततो विशेत् ।  
संस्कुर्यादासनस्थानं चतुर्भिर्वीक्षणादिभिः ॥ १ ॥  
  
संस्कारैस्तत्र सम्पूज्य वेद्यन्तः पीठदेवताः ।  
आधारशक्तिमारभ्य स्वासनं तत्र विन्यसेत् ॥ २ ॥  
  
इति । आपस्तवः -  
  
पूजासनमथानीय चेलाजिनकुशोत्तरम् ।  
तत्रोपविश्य विधिवत् स्मरेद् विष्णुगुरु मुदा ॥ १ ॥  
  
इति योगिनीतन्त्रे - पृथ्वीमन्त्रेणासने सन्निविष्टः इति । मन्त्रः प्रयोगे (२०   
श्वा०) वक्ष्यते ।  
  
भैरवीतन्त्रे -  
  
मेरुपृष्ठ ऋषिः प्रोक्तः सुतलं छन्द ईरितम् ।  
पृथिवी देवता प्रोक्ता विनियोगो निजासने ॥ १ ॥  
  
इति । उत्तरतन्त्रे -  
  
आसने तु चतुष्कोणे गणेशं च सरस्वतीम् ।  
दूर्गां क्षेत्रपतिं चापि वह्न्यादिषु समर्चयेत् ॥ १ ॥  
  
इति । गौतमीतन्त्रे - प्राङ्मुखो वोदङ्मुखोऽपि स्वस्तिकासनमास्थितः । इति   
। उत्तरतन्त्रे -  
  
प्। ४५३)  
  
उदङ्मुखः प्राङ्मुखो वा भूत्व प्रयतमानसः ।  
स्वस्तिकासनमासीनः पद्मासनमथापि वा ॥ १ ॥  
  
इति । तन्त्रान्तरे   
  
स्वस्तिकादिक्रमेणैव ऋजुकायो विशेद् बुधः ।  
स्थापयेद् दक्षिणे भागे पूजा द्रव्याणि चात्मनः ॥ १ ॥  
  
सुवासिताम्बुसम्पूर्ण सव्ये कुम्भं सुशोभनम् ।  
प्रक्षालनाय करयोः पात्रं पृष्ठे निधापयेत् ॥ २ ॥  
  
घृतादिज्वलितान् दीपान् स्थापयेत् परितः शुभान् ।  
दर्पणं चामरं छत्रं तालवृन्तं च पादुके ॥ ३ ॥  
  
यथायथं तु संस्थाप्य संस्कुर्यात् तानि चात्मवान् ।  
  
इति । उत्तरतन्त्रे -  
  
पुष्पनैवेद्यगन्धादि हांहूम्फडिति मन्त्रकैः ।  
नाराचमुद्रया दृष्ट्या समया च विलोकयेत् ॥ १ ॥  
  
यदात्मना न विज्ञातं सम्यक् पुष्पादिदूषणम् ।  
अस्पृश्यस्पर्शनं वापि यदन्यायार्जितं च वा ॥ २ ॥  
  
तथा निर्माल्य संस्पृष्ट कोटाध्यारोहणं च यत् ।  
तत्सर्वं नाशमायाति नैवेद्याद्यवलोकनात् ॥ ३ ॥  
  
ततो रमिति मन्त्रेण शिखां दीपस्य संस्पृशेत् ।  
स तु स्याच्छूभदो वापि निष्क्रव्यादः सुखप्रदः ॥ ४ ॥  
  
पतङ्गकेशकीटादिदाहात् क्रव्यादसंहतेः ।  
वसामज्जादिसम्भूतैर्यज्ञादावुपयोजने ॥ ५ ॥  
  
अज्ञातरूपं तत्सर्वं दोषः स्पर्शाद्विनश्यति ।  
नारसिंहेन मन्त्रेण देवतीर्थेन संस्पृशेत् ॥ ६ ॥  
  
पानीयं घटमध्यस्थं वीक्ष्य गुह्यं च याजकः ।  
वामेन पाणिना धृत्वा वामपार्श्वस्थितं तदा ॥ ७ ॥  
  
पात्रमाधारमन्त्रेण संस्कुर्वन् संस्पृशेज्जलम् ।  
यदज्ञानादपेयादिसंसृष्टिरिह सङ्गता ॥ ८ ॥  
  
यदन्यद् दूषणं पात्रे तोये वाज्ञानतो भवेत् ।  
जलाशयशवस्पर्शाञ्जनस्नानाच्च सङ्गतम् ॥ ९ ॥  
  
दूषणानि विनश्यन्ति तानि वै देवपूजने ।   
  
नृसिंहमन्त्र एकाक्षरः स तत्प्रकरणे (२० श्वा०) ज्ञेयः ।   
आधारमन्त्रस्तु - स्वसञ्ज्ञाद्यक्षरं बिन्दुचन्द्रार्घपरियोजितमिति   
स्वयमुक्तः । सञ्ज्ञाद्यक्षरं नामाद्यक्षरमित्यर्थः । उत्तरतन्त्रे -  
  
कृताञ्जलिपुटो भूत्वा वामदक्षिणपार्श्वयोः ।  
नत्वा गुरुं गणेशानं पुरतः स्वेष्टदेवताम् ॥ १ ॥  
  
सुगन्धपुष्पाण्यादाय चन्दनाक्तानि मन्त्रवित् ।  
मर्दयित्वा करौ सम्यक् सुरभीकृत्य साधकः ॥ २ ॥  
  
वामहस्ते समादाय निर्मथ्याघ्राय तत्पुनः ।  
वक्ष्यमाणेन मन्त्रेण चैशान्यां दुरतस्त्यजेत् ॥ ३ ॥  
  
नाराचमुद्रया त्यागः । क्षिपेदुत्तरतः पुष्पं मन्त्री नाराचमुद्रया   
। इति तन्त्रान्तरवचनात् । कालिकापुराणे -  
  
कुसुमं विष्णुमन्त्रेण स्वाङ्गुल्यग्रेण साधकः ।  
विमर्दनार्थं गृह्णीयात् करशोधनकर्मणि ॥ १ ॥  
  
निर्मन्थ्य रोमबीजेन जिघ्रन् घ्राणेन तत्पुनः ।  
प्रसादेन परित्यागो दिश्यैशान्यां विशेषतः ॥ २ ॥  
  
एवं कृते तु करयोर्विशुद्धिरतुला भवेत् ।  
अङ्गुल्याग्राणि शुद्धानि पुष्पाणां ग्रहणाद्भवेत् ॥ ३ ॥  
  
तलद्वयं मर्दनात्तु विशुद्धमपि जायते ।  
निर्मन्थनात् पाणिपृष्ठं घ्राणान्नासाग्रमुत्तमम् ॥ ४ ॥  
  
तीर्थानि च समायान्ति नासिकाग्रं करं प्रति ।  
उपान्त्यः साग्निचन्द्रेण रञ्जितः शून्यसंयुतः ॥ ५ ॥  
  
रुद्रान्तोपरिसंस्पृष्टो मन्त्रो अयं वैष्णवः स्मृतः ।  
प्रान्तादिर्वासुदेवान्तवर्णेनापि च संहतः ॥ ६ ॥  
  
शम्भुचूडाशिखाबिन्दुयुक्तः प्रसाद उच्यते ।  
(अग्निः सद्यो बिन्दुयुता रोमबीजमुदाहृतम्) ॥ ७ ॥  
  
उपान्त्यो हकारः । अत्र हकारस्योपान्त्यत्वं तु मातृकायाः   
पञ्चाशदक्षरत्वेन द्वितीयलकारस्याग्रहणात् । अग्नीरेफः चन्द्रः   
सकारः शून्यं बिन्दुः रुद्रान्त ऐकारः । एतेन भैरव्या   
वाग्भवबीजमुक्तम् । प्रान्तादिर्हकारः वासुदेवान्त औकारः ।   
शम्भुचूडाशिखार्धचन्द्रः बिन्दुरनुस्वारः । एतेन प्रासादबीजं   
सिद्धम् । रोमबीजं रोम् । अग्नीति मन्त्रः प्रयोगे वक्ष्यते । नृसिंहकल्पे -  
  
प्। ४५४)  
  
करशुद्धिं समासाद्य कुर्यात् तालत्रयं ततः ।  
ऊर्ध्वोर्ध्व मूलमन्त्रेण दिग्बन्धमपि देशिकः ॥ १ ॥  
  
तेन सञ्जनितं तेजो रक्षां कुर्यात् समन्ततः ।  
अस्त्रमन्त्रेण इति ।  
  
करशुद्ध्यादिषु त्रिषु सम्बन्धात् पाणिं विशोधयेदस्त्रमन्त्रेण   
मनुवित्तमः इति दक्षिणामूर्तिकल्पवचनात् । अस्त्रमन्त्रस्तु   
तत्तदङ्गभूतः नतु केवलं फट्कारः । रः अस्त्राय फट् प्रोच्य   
भ्रामयेद्दक्षिणं करमिति कुम्भसम्भववचनात् । अत एव यत्र   
यत्रास्त्रादिपदेनाभिख्यानं तत्र तत्र तदङ्गभूतास्त्रादिमन्त्रा   
ऊह्याः । नतु फट्कारमात्रमुक्तवचनात् । नचैवं पाद्यं   
पादाम्बुजे दद्याद् देवस्य हृदयाणुना   
इत्यादावप्यङ्गमन्त्रदानप्रसङ्गः निराकाङ्क्षत्वात् तत्र   
मन्त्रोद्धारेऽतिप्रसङ्गात् अङ्गमन्त्रग्राहकाभावात् ।   
मन्त्रोद्धारानन्तरमेवाङ्गमन्त्रोद्धरात् । क्वचिदस्त्रपदेन क्वचित्   
फट्पदेनोद्धाराच्चेति । दिग्बन्धस्वरूपमुक्तं प्रयोगसारे -  
आच्छाद्यदिक्षु तर्जन्या ज्येष्ठाग्रस्खलिताग्रया । इति । उत्तरतन्त्रे -   
प्रकारत्रितयं वह्नेः कृत्वास्त्रेण स्वमुद्रया ।   
स्वमुद्रयाग्निप्रकारमुद्रया । सात्वग्रे (२० श्वा०) वक्ष्यते ।   
सनत्कुमारीय गोपालकल्पे -  
  
सुखासनेनोपविश्य प्राणायामं विधाय वै ।  
भूतशुद्धिं ततः कृत्वा न्यासं कुर्यादनन्तरम् ॥ १ ॥  
  
न्यासं मातृकायाः । उत्तरतन्त्रे -  
  
भूतशुद्धिं ततः कुर्यात् प्राणायामपुरःसरम् ।  
पादतो जानुपर्यन्तं चतुरस्रं सवज्रकम् ॥ १ ॥  
  
लंयुतं पीतवर्णं च भुवःस्थानं विचिन्तयेत् ।  
जान्वोरानाभि चन्द्रार्धनिभं पद्मेन लाञ्छितम् ॥ २ ॥  
  
शुक्लवर्णं स्वबीजेन युक्तं ध्यायेदपां स्थलम् ।  
नाभितः कण्ठपर्यन्तं त्रिकोणं रक्तवर्णकम् ॥ ३ ॥  
  
स्वस्तिकाभं स्वबीजेन युक्तं वह्नेस्तु मण्डलम् ।  
कण्ठाद् भ्रूमध्यपर्यन्तं कृष्णं वायोस्तु मण्डलम् ॥ ४ ॥  
  
षट्कोणं बिन्दुभिः षड्भिर्युक्तं बीजेन चिन्तयेत् ।  
भ्रूमध्याद् ब्रह्मरन्ध्रान्तं वर्तुलं ध्वजलाञ्छितम् ॥ ५ ॥  
  
धूम्रवर्णं स्वबीजेन युक्तं ध्यायेन्नभःस्थलम् ।  
इति ध्यात्वा तु भूतानि स्वकीये देशिकोत्तमः ॥ ६ ॥  
  
धर्मकन्दसमुद्भूतं ज्ञाननालं सुशोभनम् ।  
ऐश्वर्याष्टदलं चैव परं वैराग्यकर्णिकम् ॥ ७ ॥  
  
स्वीयहृत्कमलं ध्यायेत् प्रणवेन प्रकाशितम् ।  
कृत्वा तत्कर्णिकासंस्थं प्रदीपकलिकानिभम् ॥ ८ ॥  
  
सुषुम्नावर्त्मनात्मानं परमात्मनि योजयेत् ।  
योगयुक्तेन विधिना सोऽहम्मन्त्रेण साधकः ॥ ९ ॥  
  
तत्रैव सर्वतत्वानि विलीनानि विचिन्तयेत् ।  
  
इति । ततः पुरुषनिभं पापमित्यादि (५ श्वा० ८७ पृ०) प्रागेवोक्तम् ।  
  
ततः संशोयेदेनं पूरकादिक्रमेण वै ।  
विधाय प्राणसंरोधं वायुबीजेन वायुना ॥ ११ ॥  
  
वह्नीबीजेन तेनैव सन्दहेत् सकलां तनुम् ।  
भस्म तद्वातमार्गेण निर्गतं चिन्तयेत् सुधीः ॥ १२ ॥  
  
ततो वमिति बीजेन प्लावयेत् सकलां तनुम् ।  
सञ्जाते सकले देहे देवतोपासनक्षमे ॥ १३ ॥  
  
आत्मलीनानि तत्त्वानि स्वस्थानं प्रापयेत् ततः ।  
आत्मानं हृदयाम्भोजमानयेत् परमात्मनः ॥ १४ ॥  
  
हंसमन्त्रेण विधिवत् तेजोरूपं कलेवरम् ।  
देवताराधने योग्यमुत्पन्नमिति भावयेत् ॥ १५ ॥  
  
इति । अत्र केचित् संयोज्य जीवमथ दुर्गममध्यनाडीमार्गेण   
पुष्करनिवेष्टशिवे सुसूक्ष्मे । हंसेन देहममरेन्द्रपुरोगमेनेति   
योगिनीतन्त्रवचनात् ।  
  
सोऽहं -  
  
मन्त्रेण तामाद्यां नादान्ते सिद्धिभाविताम् ।  
ध्यात्वैवं ब्रह्मरन्ध्राच्च हृदि जीवकलां न्यसेत् ॥ १ ॥  
  
इति वसिष्ठसंहितावचनाच्च हंसमन्त्रेण जीवस्योन्नयनं   
सोऽहम्मन्त्रेण पुनरानयनं वदन्ति । यथागुरुपदेशमत्र   
विधेयमिति । अत्र वायुबीजादिजपे चतुःषष्ट्यादिसङ्ख्यामाहुः । तत्र   
प्रमाणं चिन्त्यम् । वस्तुतस्तु तत्तत्कर्मभावनावधिरेव जपो   
वायुबीजादीनाम् । यदुक्तं कात्यायनीसंहितायाम् - ततो   
भूतात्मकं देवं वायुबीजेन वायुना । वायुमुत्तोल्य संशोष्य   
ज्ञात्वामुं दक्षया त्यजेत् । इति । तथा योगिनीतन्त्रे - दक्षिणे वह्निबीजेन   
प्राग्दग्धमिति भावयेत् । इति । कुम्भसम्भवः - भूतशुद्धिविहीनेन   
कृत्वा पूजाभिचारवत् । विपरीफलं दद्यादभक्त्यापूजनं यथा ।   
इत्यत एवेयमावश्यकीति ।  
  
प्। ४५५)  
  
केचित्तु श्रीमच्छङ्कराचार्यचरणैर्योगप्रकरणे   
प्रोक्तत्वाद्योगिपरमिति वदन्ति । तन्न प्रत्यवायश्रवणात् । श्रीकुलार्णवे -  
  
आत्मस्थानमनुद्रव्यदेहशुद्धिश्च पञ्चमी ।  
यावन्न कुरुते देवि तावद् देवार्चनं नहि ॥ १ ॥  
  
सुस्नानभूतसंशुद्धिप्राणायामादिभिः प्रिये ।  
षडङ्गाद्यखिलन्यासैर्देहशुद्धिरितीरिता ॥ २ ॥  
  
इति । उत्तरतन्त्रे भूतशुद्धिं विधायेत्थं ततो वै स्थापयेदसून् । अदून्   
प्राणान् । प्राणप्रतिष्ठाविधानं तु (५ श्वा० ८८ पृ०) प्रागेवोक्तम् ।   
तैलोक्यसम्मोहनतन्त्रे - प्राणायामं ततः कृत्वा   
मातृकान्यासमाचरेत् इति । प्राणायामलक्षणं तु (६ श्वा० ९४ पृ०)   
प्रागेवाभिहितम् अतः परं स्वोपास्यमन्त्रस्य   
ऋष्यादिकरषडङ्गन्यासान् कृत्वा योगपीठन्यासं कुर्यात् । तत्र   
ऋष्यादिपदार्थानां न्यासासम्भवात्तद्वाचकपदानामेव कार्यः ।   
तथा दक्षिणामूर्तिसंहितायाम् -  
  
ऋषिस्तु दक्षिणामूर्तिरहं शिरसि मां न्यसेत् ।  
पङ्क्तिश्छन्दस्तु विज्ञेयं मुखे विन्यस्य पार्वति ॥ १ ॥  
  
देवतां हृदये बालां विन्यसेत् परमेश्वरि ।  
  
इति । न्यासप्रकारस्तु योगिनीतन्त्रे - ऋष्यादीन् विन्यसेद्देवि   
चतुर्थिहृदयान्वितान् इति । ऋषयै नमः छन्दसे नमः । इत्यादि ॥   
प्रपञ्चसारे - (६ प० २ श्लो०)  
  
ऋषिर्गुरुत्वाच्छिरसैव धार्यश्छन्दोऽक्षरत्वाद्रसनागतं स्यात् ।  
धियावगन्तव्यतया सदैव हृदि प्रतिष्ठा मनुदेवतायाः ॥ १ ॥  
  
इति । ऋष्यादिपदार्थास्तूत्तरतन्त्रे -  
  
ऋवर्णादिस्तु गत्यर्थो धातुः प्राप्त्यर्थकस्तथा ।  
षिवर्णादिस्तु विज्ञानमतस्तद्व्यापकं च सः ॥ १ ॥  
  
अनयो रूपसम्पत्तौ ऋषिर्गुरुरितोरितः ।  
छादीति धातुरिच्छायां दादिर्दानार्थको भवेत् ॥ २ ॥  
  
छन्दो वक्ति मनोर्वर्णान् द्वयोरिच्छाप्रदानतः ।  
व्रीडार्थकाद्ददातीति सम्पन्नं देवतापदम् ॥ ३ ॥  
  
साधकाय मनोर्भावं ददातीति जगुर्यतः ।   
  
इति । ज्ञानार्णवे - (२ प० ११३ श्लो०)  
  
षडङ्गन्यासमाचरेत् ।  
  
हृदयं च शिरो देवि शिखा च कवचं ततः ॥ १ ॥  
  
नेत्रमस्त्रं न्यसेन्ङेऽन्तं नमः स्वाहा क्रमेण तु ।  
वषट् हुंवौषडन्तं तु फडेभिः सह विन्यसेत् ॥ २ ॥  
  
इति । प्रपञ्चसारे - (६ प० ६ श्ल्०)  
  
हृदयशिरसोः शिखायां कवचाक्ष्यस्त्रेषु सह चतुर्थीभिः ।  
नत्या हुत्या च वषट् हुं वौषट् फडेभिरङ्गकविधिः ॥ १ ॥  
  
इति । नत्या नमः पदेन । आहुत्या स्वाहाकारेण । शारदायाम् - (४ पं०   
३३ श्लो०)  
  
हृदयाय नमः प्रोक्तं शिरसे वह्निवल्लभा ।  
शिखायै वषडित्युक्तं कवचाय हुमीरितम् ॥ १ ॥  
  
नेत्राय वौषडित्युक्तम् अस्त्राय फडुदीरितम् ।  
  
इति । अयं षडङ्गन्यासः करन्यासपूर्वकः कार्यः । आदौ कृत्वा   
करन्यासं षडङ्गेषु ततो न्यसेदिति तन्त्रान्तरवचनात् । अत्र केचित्   
करन्यासे अङ्गुष्ठाभ्यां नमः इत्यादि न्यासान् वदन्ति । तत्र   
प्रमाणं चिन्त्यम् । वस्तुतस्तु ज्ञानार्णवादिनानातन्त्रदर्शनात्   
तदज्ञानविजृम्भितमिति भाति । यथा शारदातिलके - (४।३१)   
अङ्गुष्ठादिष्वङ्गुलीषु न्यसेदङ्गैः सजातिभिः । अस्त्रं तु   
तलयोर्न्यस्येदिति सजातिभिर्नमः स्वाहा इत्यादिसहितैः ।   
अङ्गैस्तत्तन्मन्त्रोक्तैः तेन हृदयाय नमः शिरसे स्वाहा   
इत्यादिभिरित्यर्थः । जातिलक्षणं तु कारणागमे -  
  
नमः स्वाहा वषट् हुं च वौषट् फट्कार एव च ।  
जातिषट्कमिदं प्रोक्तं हृदाद्यस्त्रान्तसङ्गतम् ॥ १ ॥  
  
प्। ४५६)  
  
इति । नारदपञ्चरात्रेऽपि अथचाङ्गानि योजयेत् । कनिष्ठाद्यासु च ततो   
हृदयादिक्रमेण तु ॥ इति ॥ हृदयादिक्रमेण हृदयाय नमः शिरसे   
स्वाहा इत्यादिक्रमेणेत्यर्थः । योगिनीतन्त्रे -  
  
उच्चरेत् प्रणवं पूर्वं मारं बिन्दुसमन्वितम् ।  
खड्गाय हृदयायेति नमोयुक्तं कनीयसी ॥ १ ॥  
  
ईकारं प्रणवाद् देवि चन्द्रबिम्बसमायुतम् ।  
सुखड्गाय ततो वाच्यं शिरसे तदनन्तरम् ॥ २ ॥  
  
स्वाहायुक्तं प्रविन्यसेत् तर्जन्यानामिकाङ्गुलौ ।  
हुङ्कारं प्रणवाद् देवि बिन्दुलाञ्छितमस्तकम् ॥ ३ ॥  
  
श्रीवज्राय ततो वाच्यं शिखायै च ततः परम् ।  
वषडन्तं प्रविन्यस्येत् मध्यमामध्यमाङ्गुलौ ॥ ४ ॥  
  
मात्रा द्वादशका ताराद्विन्दुपाशायसंयुताः ।  
कवचाय हुमित्येतत् तर्जन्यामप्यनामया ॥ ५ ॥  
  
अकारादिविसर्गान्तं योजयेत् प्रणवात् परम् ।  
अस्त्ररक्षयमाये चाप्यस्त्राय तदनन्तरम् ॥ ६ ॥  
  
फडक्षरसमायुक्तं विन्यसेत् तलयोरिति ।  
  
स्पष्ट उक्तः ।  
  
इति श्रीमहामहोपाध्यायभगवत्पूज्यपादश्रीगोविन्दाचार्यशिष्य   
श्रीभगवच्छङ्कराचार्यशिष्य श्रीविष्णुशर्माचार्यशिष्य   
श्रीप्रगल्भाचार्यशिष्य श्रीविद्यारण्ययति विरचिते श्रीविद्यार्णवाख्ये   
तन्त्रे अष्टादशः श्वासः ॥ १८ ॥  
  
समाप्तमिदं पूर्वार्धम् ।  
  
  
  
  
  
  