+++
title = "०२"

+++
द्वितीयः पटलः ।  

एवं पूजनेन कृतेन अस्य किं स्यादिति पाटलिकं सम्बन्धमनुबन्धन् भगवानाह   

यत्रानेन विधानेन साधकेन प्रपूज्यते ।  
देशे वा नगरे ग्रामे जगत्क्षोभः प्रजायते ॥ १ ॥  

नगरे ग्रामे वेत्यनेन देशावकॢप्तिवचनेन इदमावेदितं यदन्यनिरपेक्षमेव एतत्पूजनं सर्वाः सिद्धीः करोतीति ।  
तेन द्वीपाम्नायोपदेशाद्यपेक्षणं न वाच्यम्, तत्र हि देशप्राधान्येनैव जगत्क्षोभादि चित्रक्षितमिति अलं बहुना ॥ १ ॥  
को नाम जगत्क्षोभ इत्याह  

ज्वलत्कामाग्निसन्तापप्रतापोत्तप्तमानसाः ।  
पिपीलिकास्थिन्यायेन दूरादायान्ति योषितः ॥ २ ॥  

यतः  

मन्त्रसम्मूढहृदयाः स्फुरज्जघनमण्डलाः ।  
तद्दर्शनान्महादेवि जायन्ते सर्वयोषितः ॥ ३ ॥  

ननु किमेतत् पूजनमात्रादेव स्यान्नवेत्याह  

जप्ते लक्षैकमात्रे तु क्षुभ्यन्ते भूतलेऽङ्गनाः ।  

ननु एतावतैव चेत् न असौ बहिर्मुखीभवति, तदा अस्य किं स्यादित्याह  

यदि न क्षुभ्यतीत्थं हि साधकस्य मनो मनाक् ॥ ४ ॥  

सङ्क्षुभ्यन्ति ततः सर्वाः पाताले नागकन्यकाः ।  

सङ्क्षुभ्यन्तीति अर्थात् द्वितीयस्मिन्नपि लक्षे जप्ते ॥  
एवमपि पूर्ववदेव विशिष्टसिद्ध्युन्मुखत्वे  

तासामपि यदा नासौ क्षोभं याति मनागपि ॥ ५ ॥  

ततः स्वर्गनिवासिन्यो विद्रवन्ति सुराङ्गनाः ।  

तृतीयेऽपि लक्षे जप्ते इति शेषः ॥  
तदेव उपसंहरति  

एवं लक्षत्रयं जप्त्वा व्रतस्थः साधकोत्तमः ॥ ६ ॥  
सङ्क्षोभयति देवेशि त्रैलोक्यं सचराचरम् ।  

एवं मान्त्रं प्रयोगमुक्त्वा यान्त्रमपि आह  

लिखित्वा विपुलं चक्रं तन्मध्ये प्रतिमां यदि ॥ ७ ॥  

नाम्ना लिखति संयुक्तां ज्वलन्तीं चिन्तयेत्ततः ।  
शतयोजनमात्रस्था त्वदृष्टापि च या भवेत् ॥ ८ ॥  

भयलज्जाविनिर्मुक्ता साप्यायाति विमोहिता ।  

विपुलमिति साध्यप्रतिमालिखने विशेषणद्वारको हेतुः ॥  
अत्रैव पक्षान्तरमाह  

तन्मध्यगोऽथवा भूत्वा मन्त्रं सञ्चिन्तयेद्यदा ॥ ९ ॥  

सर्वमात्मानमरुणं साध्यमप्यरुणीकृतम् ।  
ततः सञ्जायते देवि सर्वसौभाग्यसुन्दरः ॥ १० ॥  

वल्लभः सर्वलोकस्य साधकः परमेश्वरि ।  

तन्मध्यग इति लिखनद्वारेणैव, अत एव पूर्व विपुलमिति उक्तम् ।  
सर्वमिति आत्मानं मन्त्रं साध्यं च यदा अरुणं सञ्चिन्तयेदिति अन्वयः ॥  
तृतीयमपि पक्षमाह  

सर्वरक्तोपचारैस्तु पूज्यते मुद्रया युतम् ॥ ११ ॥  

यस्य नाम्नैव संयुक्तं स भवेद्दासवद्वशी ।  

मुद्रयेति वक्ष्यमाणदृशा योनिरूपया ।  
नाम्नैवेति, नतु प्रतिमादिना अपि ॥  
चतुर्थमपि आह  

अदृष्टायास्तु संयोज्यं नाम चक्रस्य मध्यगम् ॥ १२ ॥  

विरच्य योनिमुद्रां तु तामाकर्षयति क्षणात् ।  
यक्षिणीं चाथ गन्धर्वीं किन्नरीं वासुरेश्वरीम् ॥ १३ ॥  

सिद्धकन्यां नागकन्यां देवकन्यां च खेचरीम् ।  
विद्याधरीमप्सरसमृषिकन्यामथोर्वशीम् ॥ १४ ॥  

मदनोद्भवविक्षोभझरञ्जघनलम्बिकाम् ।  

अदृष्टाया इति आकर्षयतीति च पूर्वस्मात् विशेषकम् ।  
झरदिति द्रवेणेत्यर्थः ॥  
ध्यानजपमुखेन अपि आह  

महाकामकलाध्यानात्क्षोभयेत्सर्वयोषितः ॥ १५ ॥  

तथा  

रोचनाकुङ्कुमाभ्यां च समभागं च चन्दनम् ।  
अष्टोत्तरशतं जप्त्वा तिलकं कारयेद्बुधः ॥ १६ ॥  

एवं किमित्याह  

ततो यमीक्षते वक्ति संस्पृशेच्चिन्तयेच्च यम् ।  
अर्थेन च शरीरेण सोऽवश्यं याति दासताम् ॥ १७ ॥  

अन्यच्च  

तथा पुष्पं फलं गन्धं पानं वस्त्रं महेश्वरि ।  
शतमष्टोत्तरं जप्त्वा यस्याः सम्प्रेर्यते स्त्रियाः ॥ १८ ॥  

सद्यः आकर्षयेत्साध्वीं विमूढहृदयां सतीम् ।  

तामिति शेषः, सतीं भवन्तीमित्यर्थः ॥  

यतः  

हठाकृष्टिरियं भद्रे न क्वचित्प्रतिहन्यते ॥ १९ ॥  

प्रकारान्तरेण अपि यन्त्राणि आह  

लिखेद्रोचनयैकान्ते प्रतिमामवनीतले ।  
सुरूपां चारुशृङ्गारवेशाभरणमण्डिताम् ॥ २० ॥  

ततः  

तद्भालतलहृनाभिजन्ममण्डलयोजिताम् ।  
जन्मनाममहाविद्यामङ्कुशेन विदर्भिताम् ॥ २१ ॥  

सर्वाङ्गसन्धिसंलीनमालिख्य मदनाक्षरम् ।  
तदाशाभिमुखो भूत्वा त्रिपुरीकृतविग्रहः ॥ २२ ॥  

बद्ध्वा तु क्षोभिणीं मुद्रां विद्यामष्टोत्तरं जपेत् ।  

जन्मनामसहितां महाविद्यामिति मध्यपदलोपी समासः ।  
अङ्कुशेन विदर्भितामालिख्येति नामविद्ययोरन्तरं सकृदङ्कुशमन्त्रन्यासः कार्य इत्यर्थः ।  
मदनाक्षरं चेति शेषः ॥  
नच केवल एव अवनीतले प्रतिमां लिखेदित्याह  

नियोज्य दहनागारे चन्द्रसूर्यकलालये ॥ २३ ॥  

एवमवन्यां सषण्ठाषण्ठस्वरपङ्क्तिद्वयवलयितमूर्ध्वमुखं त्र्यश्रमालिख्य तदन्तः प्रतिमां लिखेदिति तात्पर्यार्थः ॥ २३ ॥  
एवं कृते सति किं स्यादित्याह  

ततो विह्वलितापाङ्गामनङ्गशरपीडिताम् ।  
प्रोच्छलन्मदकल्लोलप्रचलज्जघनस्थलाम् ॥ २४ ॥  

शक्तिचक्रोच्छलच्छक्तिवलनाकवलीकृताम् ।  
दूरीकृतस्वचारित्रभयलज्जानयाङ्कुशाम् ॥ २५ ॥  

आकृष्टहृदयां नष्टधैर्यामुत्तीर्णजीविताम् ।  
वप्रप्राकारनिविडनदीयन्त्रसुरक्षिताम् ॥ २६ ॥  

नवानुरागसन्धानवेपमानहृदम्बुजाम् ।  
मनोधिकमहामन्त्रवेगेनापहृतांशुकाम् ॥ २७ ॥  

विमूढामिव विक्षुब्धामिवाप्लुष्टामिव स्रुताम् ।  
लिखितामिव निःसञ्ज्ञामिव प्रमथितामिव ॥ २८ ॥  

दलितामिव सम्भ्रान्तामिवोत्त्रासमितामिव ।  
गलितामिव सम्भिन्नामिवाकुलितमानसाम् * ॥ २९ ॥  

भ्रमन्मन्त्रानिलोद्भ्रान्तपत्राकारां नभस्तले ।  
भ्रमन्तीमानयेन्नारीं योजनानां शतादपि ॥ ३० ॥  

रक्षायन्त्राणि अपि आह  

अथवा मातृकां सर्वां लिखित्वा चक्रबाह्यतः ।  
धारयेद्बाहुमूले यस्त्वबध्यः सर्वजन्तुषु ॥ ३१ ॥  
तथा तथैव हि महेशानि स्वसञ्ज्ञाक्रमयोगतः ।  
चन्दनागुरुकर्पूरैरजरामरतां लभेत् ॥ ३२ ॥  

तथैवेति पूर्वोक्तसर्वार्थातिदेशः, सञ्ज्ञायोगस्तु अधिकह् ।  
चन्दनादि तु पूर्वत्र अपि योज्यम् ॥ ३२ ॥  
तथा  

एतदेव विधानेन रोचनागुरुकुङ्कुमैः ।  
लिखितं चक्रयोगेन यस्मिंस्तस्मिन्नपि स्थितम् ॥ ३३ ॥  

साध्यनाम स्वनाम्ना तु चक्रस्यान्तर्विदर्भितम् ।  
करोति सकलं लोकमचिरात्पादवर्तिनम् ॥ ३४ ॥  

एतदेवेति चक्रम् ।  
चक्रयोगेनेति मातृकाक्षराणाम् ।  
यस्मिंस्तस्मिन्निति बाहुमूलशिखादौ ।  
चक्रस्य अन्तस्तु साध्यनाम, ततः स्वं नाम तच्च अन्ते सकृन्न्यस्तया विद्यया विदर्भितं कार्यमिति गर्भवाक्यम् ॥ ३४ ॥  
तथा  

मध्यं गतेन बीजेन महाकामकलात्मना ।  
एकमेकमवष्टभ्य साध्यनामाक्षरं प्रिये ॥ ३५ ॥  

बहिरप्यखिलैरेव वेष्टयेन्मातृकाक्षरैः ।  

एकमेकं साध्यनामाक्षरं वेष्टयेदिति अन्वयः ।  
मध्यगतेनेत्यनेन चक्रान्तरेव एतत् कार्यमिति कटाक्षितम्, अन्यथा बहिरपीति असङ्गतं स्यात् ।  
अवष्टभ्येति  

अभिधेयार्णकैकं तु यन्त्रवर्णपुटीकृतम् ।  
ग्रथितं मन्त्रिभिर्ज्ञेयं - - - - - - - - - - - - - - ॥  
इत्युक्त्या सङ्ग्रथ्येत्यर्थः ॥  
ततः  

हेममध्यगतां कृत्वा धारयेद्वामके भुजे ॥ ३६ ॥  

रक्षामिति शेषः ॥ ३६ ॥  
न केवलमत्रैव, यावत्  

शिखायामथवा वस्त्रे धारयेद्यत्र तत्र वा ।  

एवमियं रक्षा  

करोति दासभूतं हि त्रैलोक्यं सचराचरम् ॥ ३७ ॥  

सम्मोहयति राजानं वाजिनं दुष्टकुञ्जरम् ।  
चौरं केसरिणं सप्रं परमन्त्रमहाग्रहम् ॥ ३८ ॥  

शत्रुं वज्राशनिं शस्त्रं डाकिनीं शाकिनीं तथा ।  
भूतप्रेतपिशाचांश्च धारिता चक्ररूपिणी ॥ ३९ ॥  

पुरादिक्षोभकमपि यन्त्रमाह  

तेन चक्रेण सन्दर्भ्य पुराणां नाम सुन्दरि ।  
मध्ये चतुष्पथे वापि चतुर्दिक्षु निधापयेत् ॥ ४० ॥  

तेनेति पूर्वोक्तेनैव अन्तर्बहीरूपत्वादिना ।  
सन्दर्भ्येति न पुनः सङ्ग्रथ्य ।  
मध्ये इति अर्थात् पुराणाम्, एवमन्यत्रापि ।  
निधापयेदिति यन्त्रम् ॥ ४० ॥  
एवं किं स्यादित्याह  

महाहल्लोहेलो देवि ततो लोकस्य जायते ।  
योषितां च विशेषेण त्वदृष्टानामपीश्वरि ॥ ४१ ॥  
तथा एतन्मध्यगतां पृथ्वीं सशैलवनकाननाम् ।  
चतुःसमुद्रपर्यन्तां ज्वलन्तीं चापि चिन्तयेत् ॥ ४२ ॥  

पृथ्वीमिति अर्थात् पूर्ववत् नामलेखनपूर्वमेव ॥ ४२ ॥  
ततः  

षण्मासध्यानयोगेन जायते मदनोपमः ।  

ततः किमित्याह  

दृष्ट्यैवाकर्षयेल्लोकं दृष्ट्यैव कुरुते वशम् ॥ ४३ ॥  

दृष्ट्या क्षोभयते नारीं दृष्ट्या संहरते विषम् * ।  
दृष्ट्या करोति चावेशं दृष्ट्या सर्वविमोहनम् ॥ ४४ ॥  

दृष्ट्या चातुर्थिकादींश्च नाशयेदचिराज्ज्वरान् ।  

अस्यैव कालनैयत्येन अपि फलान्तरमपि आह  

एतत्प्रपूजितं रात्रौ सिन्दूरेण विचित्रितम् ॥ ४५ ॥  

करोति महदाकर्षं सुदूरादपि योषिताम् ।  

एतदिति ज्वलन्मध्यगतयथोक्तपृथ्वीकं चक्रम् ॥  
दिङ्नैयत्येन आह  

सर्वदिक्षु विदिक्ष्वेवं यथा देवी प्रपूज्यते ॥ ४६ ॥  

दिगनुक्रमयोगेन तदा सर्वं जगद्वशे ।  

एवमिति रात्रिसिन्दूरितत्वादिक्रमेण ।  
दिगनुक्रमेति तत्तत्पूर्वादिदिगनुसारेणेत्यर्थः ॥  
पुरादिक्षोभणे यन्त्रान्तरमाह  


भूर्जपत्रे समालिख्य रोचनागुरुकुङ्कुमैः ॥ ४७ ॥  

सन्दर्भयेत्तस्य मध्ये नगरं वाथवा परम् ।  
विपुलं देशमथवा विषयं मण्डलं च वा ॥ ४८ ॥  

स्वनामदर्भितं कृत्वा - - - - - - - - - - - - - - - - - - ।  

समालिख्येति चक्रं, तस्य चक्रस्य मध्ये नगरादिनाम स्वनामदर्भितं विद्यया सन्दर्भयेदिति तात्पर्यार्थः ॥ ४८ ॥  
एवं कृते  

- - - - - - - - - - - - - - - - - - यदि भूमौ निधापयेत् ।  
धारयेदथवा हस्ते कण्ठे वा भुजमूलतः ॥ ४९ ॥  

शिखायामथवा वस्त्रे यत्र तत्र स्थितं च वा ।  
तदा चक्रमेतन्महाभागे पुरक्षोभणमुत्तममम् ॥ ५० ॥  

रक्षान्तरमपि आह  

अर्कक्षीरं कुङ्कुमं च धत्तूरकरसं तथा ।  
रोचनालक्तकं लाक्षारसं मृगमदोत्कटम् ॥ ५१ ॥  

एकीकृत्य चक्रमेतल्लिख्यते यस्य सञ्ज्ञया ।  
तस्य चोरग्रहव्याधिरिपुसिंहाहिवाजिनाम् ॥ ५२ ॥  

यक्षराक्षसभूतौघशाकिनीदुष्टचेतसाम् ।  
लूतादिगर्दभज्वाला तथा शीतलिकोद्भवम् ॥ ५३ ॥  

भयं न विद्यते - - - - - - - - - - ।  
तथा - - - - - - तस्य परमन्त्राभिचारकम् ।  
नित्यसन्धारणाच्चापि कालमृत्युयमादयः ॥ ५४ ॥  

न शक्ता हिंसितुं सम्यग्रोमैकमपि सर्वदा ।  

प्रकारान्तरेण अपि यन्त्रप्रयोगमाह  

अथवा मध्यगां देवीं त्रिकोणोभयगां तथा ॥ ५५ ॥  

अधस्तान्नामसंयुक्तां रोचनाकुङ्कुमाङ्किताम् ।  
कुर्याद्यस्तु च सप्ताहाद्दासवत्किङ्करो भवेत् ॥ ५६ ॥  

त्रिकोणोभयगामिति षडश्रगतां, तत्र अपि मध्यगतां, नतु अवान्तरकोणगताम् ॥ ५६ ॥  
तथा  

पीतद्रव्येण वालिख्य धारयेदिन्द्रदिग्गताम् ।  
नाम्ना सर्वज्ञभूतोऽपि मूको भवति तत्क्षणाम् ॥ ५७ ॥  

धारयेदिति षडश्रमध्यगां देवीमर्थात् यस्य नाम्ना अधः संयुक्तां, भवतीति सः ॥ ५७ ॥  
तथा  

महानीलरसेनापि नाम संयोज्य पूर्ववत् ।  
दक्षिणाभिमुखो वह्नौ दग्ध्वा तं मारयेत्क्षणात् ॥ ५८ ॥  

नामेति यस्य, दग्ध्वेति अर्थात् यन्त्रम् ॥ ५८ ॥  
तथा  

महिषाश्वपुरीषाभ्यां गोमूत्रेण समङ्कितम् ।  
क्षिप्त्वारनालमध्यस्थं विद्विष्टः सर्वजन्तुषु ॥ ५९ ॥  

गोमूत्रालोडितेन महिषाश्वपुरीषेण पूर्ववत् यन्नाम्ना लिखितं चक्रमारनालमध्ये क्षिप्यते, स सर्वविद्विष्टः स्यादिति वाक्यार्थः ॥ ५९ ॥  
तथा  

युक्त्वा रोचनया नाम काकपक्षस्य मध्यगम् ।  
लम्बमानं तदाकाशे उच्चाटनकरं परम् ॥ ६० ॥  

युक्त्वेति षडश्रमध्यस्थदेव्यधस्तात् ।  
नामेति यस्य मध्यगमिति कृत्वा, उच्चाटनकरं तस्य ॥ ६० ॥  
तथा  

दुग्धलाक्षारोचनादिमहानीलरसादिभिः ।  
लिखित्वा धारयेद्देवि चातुर्वर्ण्यं वशं नयेत् ॥ ६१ ॥  

दुग्धेति ।  
लिखित्वेति अर्थात् पूर्वोक्तभङ्ग्यैव ।  
चक्रं धारयेदिति भुजादौ ।  
वशं नयेत् दुग्धलिखितेन ब्राह्मणान् यावन्महानीलरसलिखितेन शूद्रानिति ॥ ६१ ॥  
तथा  

एतदेव विधानेन जलमध्ये यदा क्षिपेत् ।  
सौभाग्यमतुलं तस्य स्नानपानान्न संशयः ॥ ६२ ॥  

एतदिति यथोक्तं चक्रम् ।  
विधानेनेति दुग्धलेखनात्मना ।  
तस्येति चातुर्वर्ण्यस्य ।  
स्नानपानादिति मध्यक्षिप्तचक्रजलस्य ॥ ६२ ॥  
तथा  


एतन्मध्यगतां देवि नगरीं वा वराङ्गनाम् ।  
सप्ताहात्क्षोभयेत्सत्यं ज्वलमानां विचिन्त्य ताम् ॥ ६३ ॥  

इदानीं पूजाविशेषानाह  

महापातकयुक्तात्मा यदि देवि प्रपूजयेत् ।  
शमीदूर्वाङ्कुराश्वत्थपल्लवैरथवार्कजैः ॥ ६४ ॥  

मासेन हन्ति कलुषं सप्तजन्मकृतं नरः ।  

पूजयेदिति अर्थादेतत् चक्रम् ॥  
तथा  

लिखित्वा पीतवर्णं तु चक्रमेतद्यदार्चयेत् ॥ ६५ ॥  

पूर्वाशाभिमुखो भूत्वा स्तम्भयेत्सर्ववादिनः ।  

तथा  

सिन्दूररेणुलिखितं पूजयेदुत्तरामुखः ॥ ६६ ॥  

यदा तदास्य वशगो लोको भवति सर्वदा ।  

तथा  

चक्रं गैरिकमालिख्य पूजयेत्पश्चिमामुखः ॥ ६७ ॥  

एवं किं स्यादित्याह  

स च सर्वाङ्गनाकर्षवश्यक्षोभकरो भवेत् ।  

तथा  

दक्षिणाभिमुखो भूत्वा कृष्णवर्णं यदार्चयेत् ॥ ६८ ॥  

यस्य नाम्ना तस्य नित्यं मन्त्रहानिस्तु जायते ।  

तथा  

तद्वद्दिगन्तरालेषु पूजितं परमेश्वरि ॥ ६९ ॥  

स्तम्भविद्वेषणव्याधिशत्रूच्चाटनकारकम् ।  

तद्वदित्यनेन पीतादिवर्णवामावर्तादि यदिष्टं, तेन ईशकोणे पीतवर्णः, फलं स्तम्भो यावदाग्नेये कृष्णो वर्णः, फलं च शत्रूच्चाटनमिति ॥  
आश्रयभेदादपि अस्य फलभेद इत्याह  

रोचनालिखितं देवि दुग्धमध्ये वशङ्करम् ॥ ७० ॥  

क्षिप्तं गोमूत्रमध्ये वा शत्रूच्चाटनकारकम् ।  
तक्रमध्यगतं चक्रं विद्वेषणकरं परम् ॥ ७१ ॥  

ज्वलज्ज्वलनमध्यस्थं सर्वशत्रुविनाशनम् ।  

देशकालादिवैशिष्ट्येन अपि पूजाविशेषानाह  

अथवा देवदेवेशि यदेकान्ते चतुष्पथम् ॥ ७२ ॥  

तत्समीपे लिखेच्चक्रं सिन्दूरेण महाप्रभम् ।  
सर्वबाह्यत आरभ्य यावन्मध्यं महेश्वरि ॥ ७३ ॥  

अकारादिक्षकारान्तां मातृकां तत्र विन्यसेत् ।  

एवंविधं तत् चक्रं  

पूजयेद्रात्रिसमये कुलाचारक्रमेण यः ॥ ७४ ॥  

तत्क्षणात् महेशानि साधकः खेचरो भवेत् ।  

कुलाचारक्रमेणेति पराद्वयभावनयेति अर्थः ।  
नहि साधकस्य स्वात्मनि परसंविदद्वैतमयमन्त्रदेवतैकात्म्यावष्टम्भमन्तरेण किञ्चिदपि सिद्ध्यतीति, अत एव सर्वमशेषत्वेन एतदिह उक्तम् ।  
यत् पुनरत्र अन्यैर्यद्यत्कर्म हि वाह्यं तत्तत् ज्ञानं विना आन्तरं न भवेदिति आन्तरलक्षाश्रितमेव बहिः फलति कर्म कृतमिति प्रतिज्ञायामस्थाने बहु आन्तरतायामभिनिविश्य अत्र सिन्दूरलिखितचक्रे मधुमांसाद्यैः कुलोचितद्रव्यैः कुलमन्त्रसन्ततियुतैः पूजा कार्या इह देवीनामिति व्याख्यातं, तत् प्रतिज्ञातार्थविरुद्धत्वेऽपि अप्रयोजकं यत् पूजयेदित्यनेनैव गतार्थम् ।  
अस्मद्दर्शने हि एतदुपकरणकमेव पूजनं, अयमर्थश्च आन्तरलक्षाश्रयणेऽपि वितायमान इत्येतद्विस्मरणं न न्याय्यमिति आस्ताम् ॥  
तथा  

पूजयित्वा महादेवि तद्वदेकतरो गिरौ ॥ ७५ ॥  

अजरामरतां सम्यग्लभते नात्र संशयः ।  

तद्वदिति पूर्वोक्तसर्वातिदेशः ॥  
तथा  

महाभूतदिने वापि श्मशाने यदि पूजयेत् ॥ ७६ ॥  

पूर्ववन्निशि देवेशि साधकः स्थिरमानसः ।  
पादुकाखड्गवेतालसिद्धक्रव्यमनःशिला ॥ ७७ ॥  

अञ्जनं विवरं चैव चेटकं यक्षिणीं तथा ।  
यत्किञ्चित्सिद्धिनिचयं विद्यते भुवनत्रये ॥ ७८ ॥  

तत्सर्वमेव सहसा साधयेत्साधकोत्तमः ।  


सहसेति अचिरेण, तत्सम्पत्तौ को नाम वैचित्र्यातिशय इति शिवम् ॥  

इति राजानकश्रीमज्जयरथविरचिते श्रीवामकेश्वरीमतविवरणे द्वितीयः पटलः ॥ २ ॥  


अथ  
