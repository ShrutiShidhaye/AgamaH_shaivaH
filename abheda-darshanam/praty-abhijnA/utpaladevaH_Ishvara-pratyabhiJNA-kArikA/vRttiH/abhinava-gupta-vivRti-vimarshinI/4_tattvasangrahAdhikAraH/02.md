+++
title = "०२"

+++
अथ चतुर्थो विमर्शः ।  
  
     प्रसृतमनुत्तररूपादानन्दादिक्रमेण विश्वमदः ।  
     सर्वामृतधरमन्तर्बहिश्च विसृजन्तमभिवन्दे ॥  
  
     ज्ञानक्रियाधिकारयुगलेन तत्त्वार्थसङ्ग्रहसहितेन   
स्वप्रकाशेऽपि तत्त्वे युक्त्युपबृंहिते निरूपिते स्वतः इत्यंशः पूरितः   
आगमाधिकारेण, तमेव अर्थमुपोद्बलयता शास्त्रतः इति अयम् ।   
शास्त्रदृष्टिरपि तत्प्रसिद्धगुरुपरम्परोपदेशेन सम्यगागमत्वं   
नेया । यथा उक्तं प्राक् शाम्भवनीत्यादीनामपि इत्यादि । तत एव   
परमहदन्तरालदिव्यदिव्यादिव्यादिव्यसम्बन्धमनादृत्य   
स्बुद्धिपुस्तकमात्रशरणा विडम्बिता इत्याशयेन  
  
     पुस्तकाधीतविद्याश्च गुरुक्रमविवर्जिताः ।  
     आचरन्तो दिशन्तश्च पच्यन्ते नरके चिरम् ॥  
     यातनाराजराजानां ते भोक्तारो विनिन्दिताः ।  
     तस्माद्गुरुक्रमायातं दिशन्नेति परं शिवम् ॥  
  
इति उक्तम् । ततो गुरुतः इति अयं तृतीयः अंशः पूरयितव्यः । उक्तं हि   
श्रीकिरणायां  
  
     ---------------------------गुरुतः शास्त्रतः स्वतः ।  
  
इति । तमंशं पूरयितुं श्लोकत्रयेण प्रकारान्तरमाह । तत्र   
प्रथमश्लोकेन स्वगुरुपर्वक्रमं वदन्नादिश्रीकण्ठनाथात्   
प्रवृत्तिमस्य दर्शयति उपदेशस्य अपूर्वत्वेन अप्रयासकारित्वेन   
अवश्योपदेश्यतां च । द्वितीयेन अभिज्ञानप्रकटनात्मना उपदेशः   
सतोऽपि असत्कल्पस्य अनुप्राणकः इति तत्र आदरः कर्तव्यः इति दर्शितम् ।   
तृतीयेन व्याख्यानश्रवणचिन्तनाभ्यसनसाफल्यसिद्धये   
स्वकपूर्वगुरुवन्दनमवश्यं कर्तव्यमिति शिक्षया   
प्रवृत्तशिष्यानुग्रहाय स्वात्मनो गुरुत्वे योग्यताभिधानाय  
  
(पगे ४०१)  
  
     कीर्तनीयो गुरोर्वर्गः शास्त्रार्थस्य प्रसिद्धये ।  
  
इतिनयं पालयितुं पितुरलौकिकवस्तुविषयप्रसिद्ध्यभिधानेन  
  
     उपकाराय प्रसिद्धो दिष्टे लोकः प्रवर्तते ।  
  
इति लोकस्य अप्रवृत्तस्य प्रवर्तनाद्वारेण च अनुग्रहाय च स्वात्मनो   
वंशप्रदर्शनपूर्वकनामप्रकटीकरणपुरःसरमधिकारप्रयोज-  
नसम्बन्धाभिधेयाभिधानानां निगमनमिति प्रकरणार्थः ।   
प्रतिश्लोकं तु अर्थो निरूपणीयः । सच स्पष्ट एव, वृत्तिविवृत्योश्च   
निरूपितः । यत्तु किञ्चित् किञ्चिदस्पष्टमत्र, तदेव विमृश्यते  
  
     इति प्रकटितो मया सुघट एष मार्गो नवो  
     महागुरुभिरुच्यते स्म शिवदृष्टिशास्त्रे यथा ।  
     तदत्र निदधत्पदं भुवनकर्तृतामात्मनो  
     विभाव्य शिवतामयीमनिशमाविशन्सिध्यति ॥ १ ॥  
  
     अत एव इति यतः प्रत्यभिज्ञामात्रात् मोक्षः, तत एव   
यमनियमादिक्लेशयोगोऽनुपयोग एव अत्र । अस्पष्टत्वात् इति  
  
     स्फुटोपायमनायासमनारम्भं महाफलम् ।  
     श्रोतुमिच्छामि देवेश योगं योगविदां वर ॥  
  
इति  
  
     प्राणायामादिकैरङ्गैर्योगाः स्युः कृत्रिमा यतः ।  
     तेन नाकृतकस्यास्य कलामर्घन्ति षोडशीम् ॥  
  
इत्यादि च यदपि रहस्यागमेषु निरूपितम्, तथा विस्पष्टत्वेन न उक्तं   
गर्भीकृत्य तु निरूपितं  
  
     नचैतदप्रसन्नेन शङ्करेणोपदिश्यते ।  
     कथञ्चिदुपलब्धेऽपि वासना न प्रजायते ॥  
     वासनामात्रलाभेऽपि योऽप्रमत्तो न जायते ।  
     तमनित्येषु भोगेषु योजयन्ति विन्यायकाः ॥  
  
(पगे ४०२)  
  
इति । यदि अहं परमशिवः सर्वज्ञसर्वकर्तृत्वात्, तर्हि किमिति न   
शत्रून्सर्वान् सपदि ग्रसे इत्यादिर्मायीये देहादावनभ्यासेन   
विभवेच्छामयो हि परमो विघ्नः । स एतच्छास्त्रार्थपरिशीलनेन   
निवर्तते । लोके मोक्षोपायत्वेन न प्रतीताः, नञभावे तु लोकप्रसिद्धा   
ये ज्ञानक्रियादयस्तैरिति व्याख्या । प्रथमं पादं व्याख्याय   
द्वितीयं व्याचष्टे एष च इत्यादिना अनाविष्ट इत्यन्तेन  
  
     विकल्पहानेनैकाग्र्यात्---------------------------। (४।१।११)  
  
इत्यत्र अनुप्रवेशः उक्तः शश्वत् इत्यादिः ।  
  
     सर्वो मम---------------------------। (४।१।१२)  
  
इत्यत्र शिवपद इत्यादिना स्वात्मनि मायामोहसंस्कारकलुषसाधक-  
वर्गाभिलषितोचितविभूत्यनासङ्गेन सम्यक्तत्त्वदर्शितया कृतकृत्यत्वे   
ज्ञानक्रिययोः परिशेषविशेषत्वान् परानुग्रहतन्त्रता । सकललोकलो-  
चनतां प्रपन्नेन अवलोकत्वेन प्रसिद्धिपर्यवसानं नाम   
पूर्वोक्तगुरुलक्षणम् । शिवदृष्टि इति तद्गतमाश्रीकण्ठनाथात्   
गुरुपर्वक्रमं सूचयति । तत्रहि श्रीश्रीकण्ठनाथः शासने   
समुत्सन्ने श्रीदुर्वासोमुनिं तदवतारणाय दिदेश, सोऽपि   
श्रीत्र्यम्बकादित्यं त्रैयम्बकाख्ये लोकप्रसिद्ध्या तैरिम्बाभिधाने   
गुरुसन्ताने प्रवर्तयितारं मानसं ससर्ज,-इत्यादि वितत्य उक्तम् ।   
श्रीकण्ठनाथश्च अधिगततत्त्वः श्रीमदनन्तनाथात्, सोऽपि   
श्रीभगवच्छक्तितः इत्यादि आगमेषु निरूपितमिति सम्पूर्णो   
गुरुपर्वक्रमः उक्तः । समूढः इति प्रबोधितः,   
पक्वचन्दनादिसंस्कारस्थिरीकृतसौरभश्च । घनसारः कर्पूरम् ।   
अष्टादशभुजाद्याकारसाक्षात्करणभ्रान्तिर्विकत्थनोऽयमद्यापि   
अतत्त्वज्ञोऽयमनुपयोगिनिरूपणरसिकोऽयमितिच प्रतीतिफला मा   
भूदित्याशयेन आह अन्तःकृत इति । चित्रकर्मणः क्व प्रकृते उपयोगः ।   
आह तज्ज्ञानस्य  
  
(पगे ४०३)  
  
एव ऐश्वर्यज्ञानस्य अधिकालौकिकवस्तुप्राप्तौ मूढानां   
दृढप्रत्ययता भवतीति । द्वितीयमर्धं विवृणोति ईश्वर इत्यादिना ।   
अनेन हेतुतृतीयान्तेन पदेन तत् इति सौत्रं तस्मादित्यर्थं विवृतवान् ।  
  
     --------------------जीवन्मुक्तो न संशयः ।  
  
इत्यादिषु आगमस्थानेषु नियमार्थव्याख्यानाय वृत्तौ यः एवकारः,   
तं व्याचष्टे देहपातात् इत्यादिना । अद्भुततमत्वमपि च एवकारेण   
सूचितमस्य उपदेशस्य । देहपातादेकभविको मोक्षः इतिहि एतदेव   
तावदद्भुतम् ।  
  
     इहैकभविको मोक्ष एष तावत् परीक्ष्यताम् ।  
     अनेकभविको मोक्षः पश्चात्स च गमिष्यति ॥  
  
इति हि परमकृपालुना भगवता आगमग्रन्थेन निरूपितमद्भुतत्वम् ।   
इदं तु अद्भुततमं यत्किल जीवन्नेव मुक्त इति ॥ १ ॥  
  
     तैस्तैरप्युपयाचितैरुपनतस्तन्व्याः स्थितोऽप्यन्तिके   
     कान्तो लोकसमान एवमपरिज्ञातो न रन्तुं यथा ।  
     लोकस्यैष तथानवेक्षितगुणः स्वात्मापि विश्वेश्वरो  
     नैवालं निजवैभवाय तदियं तत्प्रत्यभिज्ञोदिता ॥ २ ॥  
  
     उपयाचितैः इति   
देवताप्रार्थनदूतीप्रेषणात्मावस्थानिवेदनाभिः । तन्व्याः इति   
विरहकृशायाः न रन्तुमलम् इति सम्बन्धः ।   
प्रत्यभिज्ञानमात्रादानन्दलाभः, परिशीलनात् तु   
सम्भोगसहस्रप्राप्तिरिति तुल्यमुभयत्र । वस्तुविशेष इति वस्तुनि   
अर्थक्रियालाभे । कान्ते च इति पूर्वदृष्टेऽपि मोहात्पूर्वमविज्ञाते इति   
भावः । यद्वा इति निर्भाते अपि अनिर्भातकल्पत्वं, ततो दृढनिश्चये   
तथाभिमान इति उभयत्र अपि तुल्यमिति यावत् । एकता प्रकाशात्मा इति   
सोऽयम् इति हि अत्रापि तत्त्वेदन्तयोरेकीकरणं प्रकाशनम्, इहापि   
ईश्वरताहन्तयोरित्यर्थः ।  
  
(पगे ४०४)  
  
आश्रयौचित्य इति । दृष्टान्तदार्ष्टान्तिकरूपौ यावाश्रयौ,   
तदौचित्यादेव तद्बलानीतो विशेषो भूषणम्, अन्यथाहि ऐक्यमेव स्यात्,   
न सादृश्यम् ॥ २ ॥  
  
     जनस्यायत्नसिद्ध्यर्थमुदयाकरसूनुना ।  
     ईश्वरप्रत्यभिज्ञेयमुत्पलेनोपपादिता ॥ ३ ॥  
  
     यः कश्चित् जननधर्मा, तस्य अतः सिद्धिः; नतु अत्र   
जात्याचारादौ भरः इति सर्वानुग्राहकत्वमुक्तम् । एतच्च प्रारम्भे एव   
अस्माभिर्विततम् । ततोऽपि इति यशःसमुचितेन फलेन पितुर्योगात् । अस्य इति   
कर्तुः । अनेन सर्वतः कृतकृत्यत्वं दर्शितम्,-इति शिवम् ॥ ३ ॥  
  
     विवृतिकारः सङ्क्षिप्य सर्वमाह इत्थम् इत्यादिश्लोकैः । अनेन   
अस्मदुक्तेन ईश्वरताप्रकारेण या सुसंवित्तिः स्थिता, ताम् । लाट   
इत्यादिना पूर्वं शुद्धवंशजन्मनो द्वितीये वागीश्वरीगर्भजन्मनि   
कृते पूर्णं द्विजत्वं भवतीति । अन्तःप्रकृतिः इति अमात्यसुहृत्प्रायः ।   
कर्काभिधानः इति यदियं कर्कसङ्ग्रहादिशास्त्रम् । जन्ममात्रे   
चरमेऽभिमानः इति दर्शयति त्र्यम्बक इति  
  
     तिस्रो देव्यो यदा चैनं---------------------------।  
  
इति शक्तित्रयपरिपूर्णत्र्यम्बकदास्यलक्ष्मीयोगात्   
पूर्वोक्तमितात्मतागुणीकरणतद्रूपतोन्मज्जनसमावेशात् तद्दासः   
कृतकृत्यत्वेन साभिमानोऽस्मि । भोग इत्यादि विश्वेश्वरस्य   
प्रत्यभिज्ञामृतस्य च विशेषणम् । अस्य उपादेयतामाह प्रायेण   
इत्यादिना । खेटपालाचार्यप्रभृतयो द्वैतप्राधान्यमशिश्रियन्,   
तदनुसारिणोऽपि अन्ये तथैव । अविद्यया इति अनिर्वाच्यरूपया । अयं   
ब्रह्मवादोऽपि न एकान्तवादो, न निश्चिताद्वयवादः इति । मतं न   
विशदमिति सम्बन्धः । आत्मा ईश्वरो नास्ति तेषां यो वस्तुतोऽस्ति,   
  
(पगे ४०५)  
  
सन्तानान्तरं च अस्ति यत् वस्तुतो नास्ति,-इति । अवसन्न इति   
उपायलाभाभावात् । अस्मिंस्तु सति आगमेषु द्वैतव्याख्यानमपास्य   
ब्रह्मवादे अविद्यां मायाशक्तीकृत्य   
विज्ञानाद्वयमात्मेश्वराभिप्रायेण निरूप्य सिध्यति एव जनो यथा   
पूर्वमुक्तमिति दर्शयति अस्मिन्नेवम् इति । पारमेश्वरेषु तावदागमेषु   
शैववैष्णवरहस्येषु वेदान्तेषु च स्पष्ट एव   
उक्तोऽयमस्मदुक्तोऽर्थः । तदनुसारिणा एव सुगतेन उक्तं  
  
     चित्तमात्रमिदं यदुत त्रैधातुकम् ।  
  
इति । तदत्र विवरणकारैर्दुरभिनिवेशवशेन विप्रतारितो जनः । इदमेव तु   
तत्त्वमिति तु तात्पर्यम् । अत एव प्रथातोऽखिलग्रहणेन इदमाह-सकलो   
लोकः सकलं च शास्त्रमस्माभिर्यद्यपि न अवलोक्यते, तथापि यत्किञ्चित्   
वस्तु वा, विकल्पितं वा; तत् सर्वं प्रथमानमेव सत् भवति ।   
प्रथमानता च प्रथारूपात् भगवतः परमशिवादनतिरेकिणी,-इति स   
एव पर्यन्तोपासनीयः परमशिवः उपासितः कल्पते परमशिवाय,-इति   
शिवम् ॥  
  
भट्टात्रिगुप्तकुलजातवराहगुप्त-  
जन्माभवत् चुखुलकः शिवमार्गनिष्ठः ।  
श्रीभूतिराजवदनोदितशम्भुशास्त्र-  
तत्त्वांशुशातितसमस्तभवान्धकारः ॥ १ ॥  
तज्जन्मदेहपदभाक् पदवाक्यमान-  
संस्कारसंस्कृतमतिः परमेशशक्तेः ।  
सामर्थ्यतः शिवपदाम्बुजभक्तिभागी   
दारात्मजप्रभृतिबन्धुकथामनाप्तः ॥ २ ॥  
नानागुरुप्रवरपादनिपातजात-  
संवित्सरोरुहविकासनिवेशितश्रीः ।  
  
(पगे ४०६)  
  
श्रीशास्त्रकृद्धटितलक्ष्मणगुप्तपाद-  
सत्योपदर्शितशिवाद्वयवाददृप्तः ॥ ३ ॥  
सर्वान्यशासनकथाः कलविङ्ककेलि-  
कल्पाः परं प्रकलयन्निह शास्त्रसारे ।  
आज्ञामलङ्घ्यफलदां गुरुनाथपाद-  
नित्यार्चनस्मरणयोगकृतामवाप्य ॥ ४ ॥  
श्रीशाम्भवाद्वयपदे जनतां नियोक्तु-  
मभ्युदितः सकलसम्पदुदारवृत्तौ ।  
टीकाविमर्शमकरोल्लघुना नयेन  
स्पष्टेन चाभिनवगुप्तपदप्रतिष्ठः ॥ ५ ॥  
नादातुं नच दातुमेष सुलभः किं कृत्यमेतावते-  
त्येवं तर्कयता जनेन शकलीकृत्याथ यद्गृह्यसे ।  
माणिक्याचल चन्द्रकीर्तिरचला सा ते जगद्व्यापिनी  
लोकस्यैव मितोपयोगरसिकस्यैषा पुनः खण्डना ॥ ६ ॥  
सङ्कोच्य निञ्चिदिह किञ्चिदथ प्रसार्य  
प्रक्षिप्य किञ्चिदिव किञ्चिदथाप्यपास्य ।  
विद्वाञ्जनो भवतु सम्प्रति शास्त्रकृच्च  
सम्यक्प्रचारणविधिः सहि जन्म तस्य ॥ ७ ॥  
कल्पान्ताम्बुनिधेः प्रचण्डपवनप्रक्षोभितौर्वानल-  
ज्वालाजालमिलत्तरङ्गवलनानश्यत्कुलक्ष्माभृतः ।  
भूयानप्यवगाहनाय विभवेन्नत्वीश्वराभिज्ञया  
निर्णीतस्य विधेर्विमर्शविधये शक्तः परः शङ्करात् ॥ ८ ॥  
प्राक् पश्यन्त्यां स्फुरतु भजतां मध्यमायां विकासं  
वैखर्यां च प्रकटपदवीं श्रोत्रवृत्तिं प्रयातु ।  
  
(पगे ४०७)  
  
विश्रान्ता चेदभिनवमतिस्तद्विमर्शिन्यथान्त-  
स्तत्साफल्यं भजति नितरामीश्वरप्रत्यभिज्ञा ॥ ९ ॥  
पाषाणान् प्रति वक्तु कः शृणुत भो युष्मान् ब्रुवे जङ्गमाः  
शय्योत्थायमनर्थमर्थसरणे कोऽयं वृथैवोद्यमः ।  
संविद्धामनि शाम्भवे विशथ चेत्कालीयमेकं लवं  
किं किं वर्णनिकाभिराभिरभितः सत्यं स्वयं ज्ञास्यथ ॥ १०   
॥  
परिचिनुत तदेनामीश्वरप्रत्यभिज्ञां  
दहत हृदि निविष्टं वासनाचक्रवालम् ।  
ज्वलदनलशिखान्तर्लेलिहानारणेय-  
स्थिरपरिचयभाक् किं सूतये बीजपुञ्जः ॥ ११ ॥  
वाक्यप्रमाणपदतत्त्वसदागमार्थाः  
स्वात्मोपयोगममुतः किल यन्ति शास्त्रात् ।  
भौमान् रसाञ्जलमयांश्च न सस्यपुष्ट्यै  
मुक्त्वार्कमेकमिह योजयितुं क्षमोऽन्यः ॥ १२ ॥  
आत्मानमनभिज्ञाय विवेक्तुं योऽन्यदिच्छति ।  
तेन भौतेन किं वाच्यं प्रश्नेऽस्मिन् को भवानिति ॥ १३ ॥  
यावानात्मावरणविधये कल्पते कोऽपि कल्प-  
स्तावानात्मप्रकटनविधौ नीत एवोपयोगम् ।  
येन स्पष्टं परमगुरवे तीव्रकारुण्यपूर्ण-  
श्रीशर्वाणीदयितसततावेशभाजे नमोऽस्मै ॥ १४ ॥  
इति नवतितमेऽस्मिन् वत्सरेऽन्त्ये युगांशे  
तिथिशशिजलधिस्थे मार्गशीर्षावसाने ।  
जगति विहितबोधामीश्वरप्रत्यभिज्ञां  
व्यवृणुत परिपूर्णां प्रेरितः शम्भुपादैः ॥ १५ ॥  
  
(पगे ४०८)  
  
परमशिव न तादृक् क्वापि यत्तावकीन-  
स्फुरितविभववन्ध्यं स्यादथान्तर्बहिर्वा ।  
इति सुदृढविमर्शावेशि---------------------------  
स्तुतिररचि मयेयं सम्मुखं त्वां विधातुम् ॥ १६ ॥  
ईश्वरप्रत्यभिज्ञा तु विमर्शादीश्वरेण-------------।  
--------------त्मविमर्शोद्योगिनीं क्रियात् ॥ १७ ॥  
  
इति महामाहेश्वरश्रीमदाचार्याभिनवगुप्तविरचितायामीश्वर-  
पत्यभिज्ञाविवृतिविमर्शिन्यां समस्तनिगमनं   
चतुर्थो विमर्शः ॥ ४ ॥  
  
  
समाप्ता च इयमीश्वरप्रत्यभिज्ञाविवृतिविमर्शिनी ॥  
कृतिः श्रीत्रिनयनचरणचिन्तनलब्धप्रसिद्धीना-  
मभिनवगुप्तपादानाम् ॥  
  
  
  