+++
title = "१५"

+++
अथ पञ्चदशोल्लासः   
    
श्री देव्युवाच   
कुलेश श्रोतुमिच्छामि पुरश्चरणलक्षणम् ।   
स्थानाहारादिभेदञ्च वद मे परमेश्वर ॥ १ ॥  
ईश्वर उवाच    
शृणु देवि प्रवक्ष्यामि यन्मां त्वं परिपृच्छसि ।   
तस्य श्रवणमात्रेण मन्त्रतत्त्वं प्रकाशते ॥ २ ॥  
जपयज्ञात् परो यज्ञो नापरोऽस्तीह कश्चन ।   
तस्माज्जपेन धर्मार्थकाममोक्षांश्च साधयेत् ॥ ३ ॥  
सर्वपादान् परित्यज्य मन्त्रपादं समभ्यसेत् ।   
अप्रमादाद् भवेत् सिद्धिः प्रमादादशुभं फलम् ॥ ४ ॥  
भोगापवर्गसङ्कल्पकल्पव्रतशुभो जपः ।   
जपध्यानमयं योगं तस्माद्देवि समाचरेत् ॥ ५ ॥  
आब्रह्मबीजदोषाश्च नियमातिक्रमोद्भवाः ।   
ज्ञानाज्ञानकृताः सर्वं प्रणश्यन्ति जपात् प्रिये ॥ ६ ॥  
संसारे दुःखभूयिष्ठे यदीच्छेत् सिद्धिमात्मनः ।   
पञ्चाङ्गोपासनेनैव मन्त्रजापी व्रजेत् सुखम् ॥ ७ ॥  
पूजा त्रैकालिकी नित्यं जपस्तर्पणमेव च ।   
होमो ब्राह्मणभुक्तिश्च पुरश्चरणमुच्यते ॥ ८ ॥  
यद् यदङ्गं विहीयेत तत्सङ्ख्याद्विगुणो जपः ।   
कुर्याद् द्वित्रिचतुःपञ्च-सङ्ख्यां वा साधकः प्रिये ॥ ९ ॥  
कुर्वीत चाङ्गसिद्ध्यर्थं तदशक्तौ स भक्तितः ।   
तच्चेदङ्गं विहीयेत मन्त्री नेष्टमवाप्नुयात् ॥ १० ॥  
अन्नैश्चतुवीधैर्देवि पदार्थैः षड्रसान्वितैः ।   
सुभोजितेषु विप्रेषु सर्वं हि सफलं भवेत् ॥ ११ ॥  
सम्यक्सिद्धैकमन्त्रस्य पञ्चाङ्गोपासनेन च ।   
सर्वमन्त्राश्च सिध्यन्ति त्वत्प्रसादात् कुलेश्वरि ॥ १२ ॥  
उपदेशस्य सामर्थ्यात् श्रीगुरोश्च प्रसादतः ।   
मन्त्रप्रभावाद्भक्त्या च मन्त्रसिद्धिः प्रजायते ॥ १३ ॥  
सिद्धमन्त्राद् गुरोर्लब्धो मन्त्रो यः सिद्धिभाग्भवेत् ।   
पूर्वजन्मकृताभ्यासान्मन्त्रो वा शीघ्रसिद्धिदः ॥ १४ ॥  
दीक्षापूर्वं कुलेशानि पारम्पर्यक्रमागतम् ।   
न्यायलब्धश्च यो मन्त्रः स च सिद्धो न संशयः ॥ १५ ॥  
सहस्रं प्रजपेन्मन्त्रं मातृकाक्षरसम्पुटम् ।   
अनुलोमविलोमेन मन्त्रसिद्धिः प्रजायते ॥ १६ ॥  
त्रिषष्ट्यक्षरसंयुक्तमातृकाक्षरसम्पुटम् ।   
क्रमोत्क्रमात्सहस्रन्तु तस्य सिद्धो भवेन्मनुः ॥ १७ ॥  
मातृकाजपमात्रेण मन्त्राणां कोटिकोटयः ।   
जषिताः स्युर्न सन्देहो यतः सर्वं तदुद्भवम् ॥ १८ ॥  
अनेककोटिमन्त्राणि चित्ताकुलकराणि च ।   
मन्त्रं गुरुकृपाप्राप्तमेकं स्यात् सर्वसिद्धिदम् ॥ १९ ॥  
यदृच्छया श्रुतं मन्त्रं दृष्टेनापि छलेन च ।   
पत्रे स्थितं वा चाध्याप्य तज्जपः स्यादनर्थकृत् ॥ २० ॥  
पुस्तके लिखितान्मन्त्रान् विलोक्य प्रजपन्ति ये ।   
ब्रह्महत्यासमं तेषां पातकं व्याधिदुःखदम् ॥ २१ ॥  
पुण्यक्षेत्रं नदीतीरं गुहा पर्वतमस्तकम् ।   
तीर्थप्रदेशाः सिन्धूनां सङ्गमः पावनं वनम् ॥ २२ ॥  
उद्यानानि विविक्तानि विल्वमूलं तटं गिरेः ।   
देवतायतनं कूलं समुद्रस्य निजं गृहम् ॥ २३ ॥  
साधनेषु प्रशस्तानि स्थानान्येतानि मन्त्रिणाम् ।   
अथवा निवसेत्तत्र यत्र चित्तं प्रसीदति ॥ २४ ॥  
सूर्यस्याग्नेर्गुरोरिन्दोर्दीपस्य च जलस्य च ।   
गोविप्रकुलवृक्षाणां सन्निधौ शस्यते जपः ॥ २५ ॥  
गृहे शतगुणं विद्याद् गोष्ठे लक्षगुणं भवेत् ।   
कोटिर्देवालये पुण्यमनन्तं शिवसन्निधौ ॥ २६ ॥  
म्लेच्छदुष्टमृगव्यालशङ्कातङ्कविवजीतः ।   
एकान्तपावने निन्दारहिते भक्तिसंयुते ॥ २७ ॥  
स्वदेशे धामीके देशे सुभिक्षे निरुपद्रवे ।   
राजभक्तजनस्थाने निवसेत्तापसाश्रये ॥ २८ ॥  
राजानः सचिवा राज्ञां पुरुषाः प्रभवो जनाः ।   
चरन्ति येन मार्गेण न वसेत्तत्र मन्त्रवित् ॥ २९ ॥  
जीर्णदेवालयोद्यानगृहवृक्षतलेषु च ।   
नदीतडागकूपेषु भूच्छिद्रादिषु नो वसेत् ॥ ३० ॥  
दीपनाथमयष्ट्वा यो जपपूजादिकं चरेत् ।   
तत्फलं गृह्यते तेन तस्यायासः फलं भवेत् ॥ ३१ ॥  
वंशाश्मधरणीदारुतृणपल्लवनिमीतम् ।   
वर्जयेदासनं धीमान् दारिद्र्यव्याधिदुःखदम् ॥ ३२ ॥  
तूलकम्बलवस्त्राणां सिंहव्याघ्रमृगाजिनम् ।   
कल्पयेदासनं धीमान् सौभाग्यज्ञानवृद्धिदम् ॥ ३३ ॥  
पद्मस्वस्तिकवीरादिष्वासनेषूपविश्य च ।   
जपार्च्चनादिकं कुर्यादन्यथा निष्फलं भवेत् ॥ ३४ ॥  
द्वादशावर्त्तयन् बुद्ध्या प्रणवन्तु त्रिमात्रकम् ।   
मुञ्चेत् पिङ्गलया वायुमन्तःस्थं रेचको भवेत् ॥ ३५ ॥  
षोडशावर्त्तयन् तारं पूरयेद् बाह्यमारुतम् ।   
शनकैरिडया बद्ध्वा पूरकं परिकीत्तीतम् ॥ ३६ ॥  
द्वादशावर्त्तयन् तारं वायुं मध्ये च कुम्भयेत् ।   
शोषयेद्वायुबीजेन देहशोषणमीरितम् ॥ ३७ ॥  
पुनश्च पूर्ववद्वायुं विरेच्यापूर्य कुम्भयेत् ।   
दहेत् दहनबीजेन देहदाहनमीरितम् ॥ ३८ ॥  
पुनश्च पूर्ववद्वायुं विरेच्यापूर्य कुम्भयेत् ।   
शिवकुण्डलिनीयोगस्यन्दनामृतधारया ।   
आपादमस्तकं देवि प्लावयेत् प्लावनं भवेत् ॥ ३९ ॥  
जपध्यानं विनाऽगर्भः सगर्भस्तद्विपर्ययात् ।   
अगर्भाद् गर्भसंयुक्तः प्राणायामः शताधिकः ॥ ४० ॥  
तपांसि तीर्थयात्राद्या मखदानव्रतादयः ।   
प्राणायामस्य तस्यैते कलां नार्हन्ति षोडशीम् ॥ ४१ ॥  
मानसं वाचिकं पापं कायिकं वापि यत् कृतम् ।   
तत् सर्वं निर्द्दहेच्छीघ्रं प्राणायामत्रयं शिवे ॥ ४२ ॥  
दह्यते ध्मार्यमानानां धातूनाञ्च यथा मलम् ।   
तथेन्द्रियाणां दह्यन्ते दोषाः प्राणस्य संयमात् ॥ ४३ ॥  
प्राणायामैवीशुद्धात्मा यद् यत् कर्म करोति हि ।   
तत्तत् फलत्यसन्देहस्त्वप्रयत्नेन वा कृतम् ॥ ४४ ॥  
आगमोक्तेन मार्गेणाभ्यासं नित्यं करोति यः ।   
देवताभावमाप्नोति मन्त्रसिद्धिः प्रजायते ॥ ४५ ॥  
यो न्यासकवचच्छन्दो मन्त्रं जपति तं प्रिये ।   
विघ्ना दृष्ट्वा पलायन्ते सिंहं दृष्टवा यथा गजाः ॥ ४६ ॥  
अकृत्वा न्यासजालं यो मूढात्मा प्रजपेन्मनुम् ।   
वाध्यते सर्वविघ्नैश्च व्याघ्रैर्मृगशिशुर्यथा ॥ ४७ ॥  
अक्षमाला द्विधा प्रोक्ता कल्पिताऽकल्पितेति च ।   
कल्पिता मणिभिः कॢप्ता मातृका स्यादकल्पिता ॥ ४८ ॥  
आदिक्षान्ताक्षवर्णत्वादक्षमालेति कीत्तीता ।   
अनुलोमविलोमाभ्यां गणयेन्मन्त्रवित्तमः ॥ ४९ ॥  
एकैकमङ्गुलीभिः स्याद्रेखाभिर्द्दशधा फलम् ।   
मणिभिः शतसाहस्रं माणिक्याऽनन्तमुच्यते ॥ ५० ॥  
त्रिंशद्भिः स्याद्धनं पुष्टिः सप्तविंशतिभिर्भवेत् ।   
पञ्चविंशतिभिर्मोक्षं पञ्चदश्याभिचारके ।  
पञ्चाशद्भिः कुलेशानि सर्वसिद्धिरुदीरिता ॥ ५१ ॥  
अङ्गुष्ठेन च मोक्षः स्यात्तर्जनी शत्रुनाशिनी ।   
मध्यमां धनदां विद्यात् शान्तिकर्मण्यनामिका ।   
कनिष्ठा स्तम्भन्याकर्षण्यङ्गुली सुप्रकीत्तीता ॥ ५२ ॥  
एतज्जपिष्यामीत्यादौ सङ्कल्प्य मन्त्रवित्तमः ।   
स्थिरासनो जपित्वाऽथ देव्यै सोदकमर्पयेत् ॥ ५३ ॥  
उच्चैर्जपोऽधमः प्रोक्त उपांशुमध्यमः स्मृतः ।   
उत्तमो मानसो देवि त्रिविधः कथितो जपः ॥ ५४ ॥  
अतिह्रस्वो व्याधिहेतुरतिदीर्घस्तपःक्षयः ।   
अक्षराक्षरसंयुक्तो यो मन्त्रः स न सिध्यति ॥ ५५ ॥  
मनसा यः स्मरेत् स्तोत्रं वचसा वा मनुं जपेत् ।   
उभयं निष्फलं देवि भिन्नभाण्डोदकं यथा ॥ ५६ ॥  
जातसूतकमादौ स्यात्तदन्ते मृतसूतकम् ।   
सूतकद्वयसंयुक्तो यो मन्त्रः स न सिध्यति ॥ ५७ ॥  
आद्यन्तरहितं कृत्वा मन्त्रमावर्त्तयेद्धिया ।   
सूतकद्वयनिर्मुक्तो यो मन्त्रः सर्वसिद्धिदः ॥ ५८ ॥  
मन्त्रार्थं मन्त्रचैतन्यं योनिमुद्रां न वेत्ति यः ।   
शतकोटिजपेनापि तस्य सिद्धिर्न जायते ॥ ५९ ॥  
सुप्तबीजाश्च ये मन्त्रा न दास्यन्ति फलं प्रिये ।   
मन्त्रा चैतन्यसहिताः सर्वसिद्धिकराः स्मृताः ॥ ६० ॥  
चैतन्यरहिता मन्त्राः प्रोक्ता वर्णास्तु केवलम् ।   
फलं नैव प्रयच्छन्ति लक्षकोटिजपादपि ॥ ६१ ॥  
मन्त्रोच्चारे कृते यादृक् स्वरूपं प्रथमं भवेत् ।   
शतैः सहस्रैर्लक्षैर्वा कोटिजापेन् तत् फलम् ॥ ६२ ॥  
हृत्कण्ठग्रन्थिभेदश्च सर्वावयववर्द्धनम् ।   
आनन्दाश्रु च पुलको देहावेशः कुलेश्वरि ।   
गद्गदोक्तिश्च सहसा जायते नात्र संशयः ॥ ६३ ॥  
सकृदुच्चरितेऽप्येवं मन्त्रे चैतन्यसंयुते ।   
दृश्यन्ते प्रत्यया यत्र पारम्पर्य तदुच्यते ॥ ६४ ॥  
रुद्धः कूटाक्षरो मुग्धो बद्धः क्रुद्धश्च भेदितः ।   
बालः कुमारो युवकः प्रौढो वृद्धश्च गवीतः ॥ ६५ ॥  
स्तम्भितो र्मूच्छितो मत्तः कीलितः खण्डितः शठः ।   
मन्दः पराङ्मुखश्छिन्नो बधिरोऽन्धस्त्वचेतनः ॥ ६६ ॥  
किङ्करः क्षुधितः स्तब्धः स्थानभ्रष्टञ्च पीडितः ।   
निःस्नेहो विकलो ध्वस्तो निर्जीवः खण्डितारिकः ॥ ६७ ॥  
सुप्तस्तिरस्कृतो नीचो मलिनश्च दुरासदः ।   
निःसत्त्वो निजीतो दग्धचपलश्च भयङ्करः ॥ ६८ ॥  
निस्त्रिंशो निन्दितः क्रूरः फलहीनो निकृन्तनः ।   
निर्वीर्यो भ्रमितो शप्त रुग्णः कष्टोऽङ्गहीनकः ।   
जडो रिपुरुदासीनो लज्जितो मोहितोऽलसः ॥ ६९ ॥  
षष्ट्येतान् मन्त्रदोषांश्च योऽज्ञात्वा प्रजपेन्मनुम् ।   
सिद्धिर्न जायते तस्य लक्षकोटिजपादपि ॥ ७० ॥  
कथ्यन्ते दश संस्कारा मन्त्रदोषहराः प्रिये ।   
जननं जीवनं पश्चात्ताडनं बोधनं ततः ॥ ७१ ॥  
अभिषेकोऽथ विमलीकरणाप्यायने तथा ।   
तर्पणं दीपनं गुप्तिः संस्काराः कुलनायिके ॥ ७२ ॥  
शाणोल्लोढानि शस्त्राणि यथा स्युनीशितानि वै ।   
मन्त्राश्च स्फूत्तीमायान्ति संस्कारैर्द्दशभिस्तथा ॥ ७३ ॥  
भक्ष्यं हविष्यं शाकादि विहितानि फलान्यपि ।   
मूलं शक्तु यवानाञ्च शस्तान्येतानि मन्त्रिणाम् ॥ ७४ ॥  
यस्यान्नपानपुष्टाङ्गः कुरुते धर्मसञ्चयम् ।   
अन्नदातुः फलं चार्द्धं कर्त्तुश्चार्द्धं न संशयः ॥ ७५ ॥  
तस्मात् सर्वप्रयत्नेन परान्नं वर्जयेत् सुधीः ।   
पुरश्चरणकाले च काम्यकर्मस्वपीश्वरि ॥ ७६ ॥  
जिह्वा दग्धा परान्नेन करौ दग्धौ प्रतिग्रहात् ।   
मनो दग्धं परस्त्रीभिः कार्यसिद्धिः कथं भवेत् ॥ ७७ ॥  
इन्द्राग्निरुद्रग्रहदृग्वेदार्कदिक्षडष्टसु ।   
षोडशमनुबाणाब्धितिथित्रयोदशस्वपि ॥ ७८ ॥  
लिखेत् षोडशकोष्ठेषु मातृकार्णान् विचक्षणः ।   
स्वनामाद्यक्षराद् यावन्मन्त्राद्यक्षरदर्शनम् ॥ ७९ ॥  
सिद्धादीन् कल्पयेन्मन्त्री कुर्यात् साध्यादिभिः पुनः ।   
चतुश्चतुवीभागेन सिद्धादीन् गणयेत् पुनः ॥ ८० ॥  
सिद्धसिद्धो जपात् सिद्धो द्विगुणात् सिद्धसाध्यकः ।   
सिद्धसुसिद्धोऽर्द्धजपात् सिद्धारिर्हन्ति बान्धवान् ॥ ८१ ॥  
साध्यसिद्धोऽतिसङ्क्लेशात् साध्यसाध्यो निरर्थकः ।   
साध्यसुसिद्धो भजनात् साध्यारिहन्ति गोत्रजान् ॥ ८२ ॥  
सुसिद्धसिद्धोऽर्द्धजपात्तत्साध्यस्तु यथोक्ततः ।   
तत्सुसिद्धो ग्रहादेव सुसिद्धारिः स्वगोत्रहा ॥ ८३ ॥  
अरिसिद्धः सुतं हन्यादरिसाध्यस्तु योषितम् ।   
तत्सुसिद्धः कुलं हन्ति स्वात्मानं हन्ति तद्रिपुः ॥ ८४ ॥  
सिद्धार्णा बान्धवाः प्रोक्ताः साध्यास्ते सेवकाः स्मृताः ।   
सुसिद्धाः पोषका ज्ञेयाः शत्रवो घातकाः स्मृताः ॥ ८५ ॥  
बान्धवा नवबार्णकाः स्युद्विषड्दश सेवकाः ।   
वह्निरुद्रमुनयस्तु(पोषका) द्वादशाष्टकचतुरस्तु(घातकाः) ।८६  
प्राप लोभा पटु प्राह्यं रुद्रस्याद्रिरुरुः करम् ।   
लोक लोप पटुः प्रायः खलोघोभेदिताः प्रिये ।   
वर्णाः क्रमात् स्वरान्तौ तु रेवत्यंशगतौ तदा ॥ ८७ ॥  
जन्म सम्पद् विपत् क्षेम प्रत्यरिः साधको वधः ।   
मित्रं परममित्रञ्च जन्मादीनि पुनः पुनः ॥ ८८ ॥  
वालं गौरं खुरं शोणं शमीशोभेति राशिषु ।   
क्रमेण भेदिता वर्णाः कन्यायां शादयः स्मृता ॥ ८९ ॥  
लग्नो धनं भ्रातृबन्धुपुत्रशत्रुकलत्रकाः ।   
मरणं धर्मकर्माय व्यया द्वादश राशयः ॥ ९० ॥  
स्वराशेर्मन्त्रशश्यन्तं गणनीयं विचक्षणैः ।   
अज्ञाते राशिनक्षत्रे नामाद्यक्षरराशितः ॥ ९१ ॥  
नामाद्यक्षरमारभ्य यावन्मन्त्रादिमाक्षरम् ।   
त्रिधा कृत्वा स्वरैभिन्द्यात्तदन्यद्विपरीतकम् ॥ ९२ ॥  
कृत्वाधिकमृणं ज्ञेयम् ऋणी चेन्मन्त्रवित्तमः ।   
स्वयमृणी चेत्तन्मन्त्रं जपेत्पूर्वमृणी यतः ॥ ९३ ॥  
वाय्वग्निभूजलाकाशाः पञ्चाशल्लिपयः क्रमात् ।   
पञ्च ह्रस्वाः पञ्च दीर्घा बिन्द्वन्ताः सन्धिसम्भवाः ।   
कादयः पञ्चशः षक्षसहान्ताश्च प्रकीत्तीताः ॥ ९४ ॥  
महीसलिलयोमीत्रमनिलानलयोरपि ।   
शात्रवं वैपरीत्येन मैत्रं सर्वत्र चापरम् ॥ ९५ ॥  
परस्परविरुद्धानां वर्णानां यत्र सङ्गतिः ।   
वर्जयेत्तादृशं मन्त्रं नाशकृत्तत् कुलेश्वरि ॥ ९६ ॥  
एकाक्षरे तथा कूटे त्रैपुरे मन्त्रनायिके ।   
स्त्रीदत्ते स्वप्नलब्धे च सिद्धादीन्नैव शोधयेत् ॥ ९७ ॥  
मन्त्रसिद्धोपदिष्टेषु चतुराम्नायजेषु च ।   
मालामन्त्रेषु देवेशि सिद्धादीन्नैव शोधयेत् ॥ ९८ ॥  
नृसिंहार्कवराहाणां प्रासादप्रणवस्य च ।   
सपिण्डाक्षरमन्त्राणां सिद्धादीन्नैव शोधयेत् ॥ ९९ ॥  
मनोऽन्यत्र शिवोऽन्यत्र शक्तिरन्यत्र मारुतः ।   
न सिध्यति वरारोहे लक्षकोटिजपादपि ॥ १०० ॥  
वादार्थं पठ्यते विद्या परार्थं क्रियते जपः ।   
ख्यात्यर्थं दीयते दानं कथं सिद्धिर्वरानने ॥ १०१ ॥  
धनार्थं गम्यते तीर्थं दम्भार्थं क्रियते तपः ।   
कार्यार्थे देवतापूजा कथं सिद्धिर्नु जायते ॥ १०२ ॥  
अमेध्येन तु देहेन न्यासं देवार्चनं जपम् ।   
होमं कुवन्ति चेन्मूढास्तत् सर्वं निष्फलं भवेत् ॥ १०३ ॥  
विण्मूत्रत्यागशेषादियुक्तः कर्म करोति यः ।   
जपार्चनादिकं सर्वमपवित्रं भवेत् प्रिये ॥ १०४ ॥  
मलिनाम्बरकेशादिमुखदौर्गन्धसंयुतः ।   
यो जपेत्तं दहत्याशु देवता सुजुगुप्सिता ॥ १०५ ॥  
आलस्यं जृम्भणं निद्रां क्षुतं निष्ठीवनं भयम् ।   
नीचाङ्गस्पर्शनं कोपं जपकाले विवर्जयेत् ॥ १०६ ॥  
अत्याहारः प्रलापश्च प्रजल्पो नियमाग्रहः ।   
अन्यासङ्गश्च लौल्यञ्च षड्भिर्मन्त्रो न सिध्यति ॥ १०७ ॥  
उष्णीशी कञ्चुकी नग्नो मुक्तकेशो गणावृतः ।   
अपवित्रोत्तरीयश्चाशुचिर्गच्छंश्च नो जपेत् ॥ १०८ ॥  
जाड्यं दुःखं तृणच्छेदं विवादं वा मनोरथम् ।   
बहिस्तु देहवायुञ्च जपकाले विवर्जयेत् ॥ १०९ ॥  
शान्तः शुचिमिताहारो भूशायी भक्तिमान् वशी ।   
निर्द्वन्द्वः स्थिरधीमौनी संयतात्मा जपेत् प्रिये ॥ ११० ॥  
विश्वासास्तिक्यकरुणाश्रद्धानियमनिश्चयैः ।   
सन्तोषौत्सुक्यधर्मादिगुणैर्युक्तो जपेन्नरः ॥ १११ ॥  
सुगन्धिपुष्पाभरणवस्त्रादिभिरलङ्कृतः ।   
तस्य हस्तगता सिद्धिर्नान्यस्य जपकोटितः ॥ ११२ ॥  
तन्निष्ठस्तद्गतप्राणस्तच्चित्तस्तत्परायणः ।   
तत्पदार्थानुसन्धानं कुर्वन् मन्त्रं जपेत् प्रिये ॥ ११३ ॥  
जपात् श्रान्तः पुनर्ध्यायेद्ध्यानात् श्रान्तः पुनर्जपेत् ।   
जपध्यानादियुक्तस्य क्षिप्रं मन्त्रः प्रसिध्यति ॥ ११४ ॥  
इति ते कथितं किञ्चित् पुरश्चरणलक्षणम् ।   
समासेन कुलेशानि किं भूयः श्रोतुमिच्छसि ॥ ११५ ॥  
॥ इति श्रीकुलार्णवे निर्वाणमोक्षद्वारे महारहस्ये सर्वागमोत्तमोत्तमे   
सपादलक्षग्रन्थे पञ्चमखण्डे ऊर्ध्वाम्नायतन्त्रे   
पुरश्चरणादिकथनं नाम पञ्चदशोल्लासः ॥ १५ ॥  
    
    
    
    