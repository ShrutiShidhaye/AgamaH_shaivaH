+++
title = "११"

+++
अथैकादशोल्लासः   
    
    
श्री देव्युवाच  
कुलेश श्रोतुमिच्छामि सर्वलोकैकपूजित ।   
कुलाचारक्रमं देव वद मे करुणानिधे ॥ १ ॥  
ईश्वर उवाच   
शृणु देवि प्रवक्ष्यामि यन्मां त्वं परिपृच्छसि ।   
तस्य श्रवणमात्रेण पशुपाशैः प्रमुच्यते ॥ २ ॥  
यदि चेद्दीक्षितो ज्येष्ठः कुलपूजादिवजीतः ।   
तत्कनिष्ठः क्रमज्ञश्चेत् कुलपूजां समाचरेत् ॥ ३ ॥  
तत्समीपं ततो गत्वा नमस्कृत्य गुरुं यथा ।   
तस्मै निवेद्य तत्सर्वं शेष भुञ्जीत पार्वती ॥ ४ ॥  
पूजामध्ये गुरौ ज्येष्ठे पूज्ये वापि समागते ।   
नत्वा ब्रूयात् स्थितं शिष्टमाचरेत्तदनुज्ञया ॥ ५ ॥  
ज्येष्ठस्य च कनिष्ठस्य शिष्यावेकत्र संस्थितौ ।   
तत्र पूर्ववदाचारः कथितः कुलनायिके ॥ ६ ॥  
अज्ञातकौलिके प्राप्ते पौर्वापर्यन्तु चिन्तयेत् ।   
स्मृत्वा स्वस्य गुरुं देवि स्वस्य मार्गेण तर्पयेत् ॥ ७ ॥  
नित्यार्चनं दिने कुर्याद्रात्रौ नैमित्तिकार्चनम् ।   
उभयोः काम्यकर्माणि चेति शास्त्रस्य निर्णयः ॥ ८ ॥  
अस्नात्वाऽनासनस्थो वा भुक्त्वा वा प्रलपन्नपि ।   
गन्धपुष्पाक्षता कल्पवस्त्राद्यैरनलङ्कृतः ।   
अविन्यस्तशरीरो वा कुलपूजां न चाचरेत् ॥ ९ ॥  
विना मन्त्रेण या पूजा विना मांसेन तर्पणम् ।   
विना शक्त्या तु यत्पानं निष्फलं कथितं प्रिये ॥ १० ॥  
श्रीचक्रमेको वा कुर्यादेकपात्रन्तु नार्चयेत् ।   
नार्चयेदेकहस्तेन न पिबेदेकपाणिना ॥ ११ ॥  
मत्स्यमांसासवैर्द्देवि नार्चयेत् पशुसन्निधौ ।   
प्रणम्य प्रविशेच्चक्रं विनिर्गच्छेत्प्रणम्य च ॥ १२ ॥  
श्रीचक्रे नासने तिष्ठेन्न च वीरासने प्रिये ।   
श्रीचक्रदर्शने देवि नेत्रयोः पापनाशनम् ।   
तन्नास्ति चेद् व्रणद्वन्द्वं कौलिकस्याक्षियुग्मकम् ॥ १३ ॥  
अनाचारान् सदाचारान् चक्रस्थान् शक्तिकौलिकान् ।   
शिवगौरीधिया देवि भावयेन्नावमानयेत् ॥ १४ ॥  
कुलाचार्यगृहं गत्वा भक्त्या पापविशुद्धये ।   
याचेदमृतञ्चान्नञ्च तदभावे जलं पिबेत् ॥ १५ ॥  
कुलाचार्येण तच्छक्त्या दत्तं पात्रञ्च भक्तितः ।   
नमस्कृत्य तु गृह्णीयादन्यथा नरकं व्रजेत् ॥ १६ ॥  
अस्नात्वा वाप्यभक्त्या वा लोभाद्वापि कुलेश्वरि ।   
यः सेवेत कुलद्रव्यं दारिद्र्यं समवाप्नुयात् ॥ १७ ॥  
उष्णीषी कञ्चुकी नग्नो मुक्तकेशो गणावृतः ।   
व्यग्रो रुष्टो विवादी च न सेवेत कुलामृतम् ॥ १८ ॥  
योगामृतेन निष्ठीवान्मद्यभाण्डपरिभ्रमात् ।   
ऊर्ध्व नालेन पानाच्च देवताशापमाप्नुयात् ॥ १९ ॥  
एकासने निविष्टस्तु भुञ्जानस्त्वेकभाजने ।   
एकपात्रे पिबेद्द्रव्यं ते यान्ति नरकं प्रिये ॥ २० ॥  
यः सेवेत कुलद्रव्यमेकग्रामे स्थिते गुरौ ।   
तत्कुलज्ञे च तत्पुत्रे स्वजेष्ठे कुलदेशिके ।   
विनानुज्ञां महेशानि सोऽक्षयं नरकं व्रजेत् ॥ २१ ॥  
उच्छिष्टो न स्पृशेच्चक्रे कुलद्रव्याणि पार्वति ।   
बहिःप्रक्षाल्य च करौ कुलद्रव्याणि दापयेत् ॥ २२ ॥  
मद्यभाण्डं समुधृत्च न पात्रं पूरयेत् प्रिये ।   
भोगपात्रं सुराकुण्डे निक्षिपेन्न कदाचन ॥ २३ ॥  
चक्रमध्ये शुचिधिया करप्रक्षालनादिकम् ।   
यः करोति हि मूढात्मा स भवेदापदाम्पदम् ॥ २४ ॥  
निष्ठीवनं मलं मूत्रमधोवायुविसर्जनम् ।   
श्रीचक्रमध्ये यः कुर्यात् स भवेद् योगिनीपशुः ॥ २५ ॥  
चक्रमध्ये घटे भग्ने पात्रे च पतिते भुवि ।   
दीपनाशे च शान्त्यर्थं श्रीचक्रं कारयेत् प्रिये ॥ २६ ॥  
मत्ता जपन्ति ध्यायन्ति स्तुवन्ति प्रणमन्ति च ।   
बोधयन्ति च पृच्छन्ति नन्दन्ति ज्ञानिनः प्रिये ॥ २७ ॥  
मत्ता भ्रमन्ति गर्जन्ति हसन्ति विवदन्ति च ।   
रुदन्ति स्त्रियमिच्छन्ति निन्दन्त्यज्ञानिनः प्रिये ॥ २८ ॥  
परिहासं प्रलापञ्च वितण्डां बहुभाषितम् ।   
औदासीन्यं भयं क्रोधं चक्रमध्ये विवर्जयेत् ॥ २९ ॥  
पात्रहस्तो महादेवि न भ्रमेच्चक्रमध्यतः ।   
पूर्णपात्रं करे कृत्वा न तिष्ठेत्तु चिरं प्रिये ॥ ३० ॥  
नालपेत् पात्रहस्तः सन् न भिन्द्यात् पात्रमम्बिके ।   
पादाभ्यां न स्पृशेत् पात्रं न बिन्दुं पातयेदधः ॥ ३१ ॥  
नैकहस्तेन दातव्यं न मुद्रावजीतं प्रिये ।   
पात्रं न चालयेत स्थानान्न कुर्यात् पात्रसङ्करम् ॥ ३२ ॥  
सशब्दं न पिबेन्मद्यं तथैव न च पूरयेत् ।   
नान्योन्यं ताडयेत्पात्रं तथा न पातयेदधः ॥ ३३ ॥  
साधारं नोद्धरेत् पात्रमनाधारे न निक्षिपेत् ।   
रिक्तपात्रं न कुर्वीत न पात्रं भ्रामयेत् प्रिये ॥ ३४ ॥  
न पात्रं लङ्घयेद्धीमान् पात्रं नोत्पातयेत् प्रिये ।   
प्रक्षाल्य गोपयेत् पात्रमित्याज्ञा परमेश्वरि ॥ ३५ ॥  
यदा सन्दीपितोल्लासः कौलिकः पशुमीक्षते ।   
पठेद्वा पशुशास्त्राणि सङ्गच्छेद्वा पशुस्त्रियम् ॥ ३६ ॥  
कुर्यात् पशुप्रसङ्गं वा पशुकार्याणि वा चरेत् ।   
धर्मार्थायुर्यशःपुण्यमर्थसौख्यादि नश्यति ॥ ३७ ॥  
श्रीचक्रस्थं कुलद्रव्यं यः पशुभ्यः प्रयच्छति ।   
स्नेहाल्लोभाद्भयाद्वापि स भवेद् योगिनीपशुः ॥ ३८ ॥  
रिपुणापि न कर्त्तव्यो वाग्वादश्चक्रमध्यतः ।   
पितृमातृसमं पश्येत्तेनोक्तं परुषं सहेत् ॥ ३९ ॥  
यथास्त्रीपुत्रमित्रादि दृष्ट्वा चेतः प्रहृष्यति ।   
तथा चेत् कौलिकान् दृष्ट्वा स भवेद् योगिनीप्रियः ॥ ४० ॥  
ब्रह्मादिस्तम्बपर्यन्तं यस्य मे गुरुसन्ततिः ।   
यस्य मे सर्वशिष्यस्य को न पूज्यो महीतले ।   
द्दति निश्चितबुद्धिर्यः स भवेदावयोः प्रियः ॥ ४१ ॥  
अहं गुरुरहं ज्येष्ठस्त्वहं वेद्मीति गवीतः ।   
अहमेव गतिर्येषां कौलिका न भवन्ति ते ॥ ४२ ॥  
श्रीगुरुं कुलशास्त्राणि पूजास्थानानि यानि च ।   
भक्त्या श्रीपूर्वकं देवि प्रणम्य परिकीर्त्तयेत् ॥ ४३ ॥  
गुरुं नाम्ना न भावेत जपकालादृते प्रिये ।   
श्रीनाथ देव स्वामीति विवादे साधने वदेत् ॥ ४४ ॥  
श्रीगुरोः पादुकां मुद्रां मूलमन्त्रं स्वपादुकाम् ।   
शिष्यादन्यस्य देवेशि न वदेद् यस्य कस्यचित् ॥ ४५ ॥  
पारम्पर्यागमाम्नायं मन्त्राचारादिकं प्रिये ।   
सर्व गुरुमुखाल्लब्धं सफलं स्यान्न चान्यथा ॥ ४६ ॥  
श्रीशास्त्राश्रयमूलञ्च पुस्तकं न वदेत् प्रिये ।   
नित्यं समर्चयेद्भक्त्या पशुहस्ते न निक्षिपेत् ॥ ४७ ॥  
स्वदारवन्निषेवेत कुलशास्त्राणि पार्वति ।   
पशुशास्त्राणि सर्वाणि वर्जयेत् परदारवत् ॥ ४८ ॥  
स्वचर्मस्थं यथा क्षीरमपेयं स्याद् द्विजोत्तमैः ।   
तथा पशुमुखाद्धर्मो न श्रोतव्यो हि कौलिकैः ॥ ४९ ॥  
यः शृणोति कुलाचारं यथाशास्त्रञ्च यो वदेत् ।   
तावुभौ गच्छतः साक्षाद् योगिनीवीरमेलनम् ॥ ५० ॥  
अश्रद्धधाना ये चात्र कुलधर्मे कुलेश्वरि ।   
नरकान्नो निवर्त्तन्ते यावदाहूत सम्प्लवम् ॥ ५१ ॥  
ऊढा धृता तथा क्रीता मूल्येन च समाहृता ।   
सकृत् कामरता वापि पञ्चधा गुरुयोषितः ।   
अलङ्घ्याः पूजनीयाः स्युर्गुरुवद्गुरुयोषितः ॥ ५२ ॥  
गुरुशक्तिं वीरभार्यां कुमारीं व्रतधारिणीम् ।   
व्यङ्गाङ्गी विकृताङ्गीञ्च कुब्जामपि न कामयेत् ॥ ५३ ॥  
सुताञ्च भगिनीं पौत्रीं स्नुषां वापि प्रियामपि ।   
न कामयेद् गुरोरग्रे कुर्यान्नान्योन्यसङ्ग्रहम् ॥ ५४ ॥  
कृष्णांशुकां कृष्णवणार्ं कुमारीञ्च कृशोदरीम् ।   
मनोहरां यौवनस्थामर्चयेद्देवताधिया ॥ ५५ ॥  
एकदापि न सेवेत बलेन कुलयोगिनीम् ।   
चक्रमध्ये स्वयं क्षुब्धां कामयेत् कुलसुन्दरि ॥ ५६ ॥  
आममांसं सुराकुम्भं मत्तेभं सिद्धिलिङ्गिनम् ।   
सहकारमशोकञ्च क्रीडालोलाः कुमारिकाः ॥ ५७ ॥  
एक्रवृक्षं श्मशानञ्च समूहं योषतामपि ।   
नारीञ्च रक्तवसनां दृष्ट्वा वन्देत भक्तितः ॥ ५८ ॥  
गुरुशक्तिसुतज्येष्ठकनिष्ठान् कुलदेशिकान् ।   
कुलदर्शनशास्त्राणि कुलद्रव्याणि कौलिकान् ॥ ५९ ॥  
प्रेरकान् सूचकांश्चापि वाचकान् दर्शकांस्तथा ।   
शिक्षकान् बोधकान् योगी योगिनीसिद्धिरूपकान् ॥ ६० ॥  
कन्यां कुमारिकां नग्नामुन्मत्तां वापि योषितम् ।   
न निन्देन्न जुगुप्सेत न हसेन्नावमानयेत् ॥ ६१ ॥  
नाप्रियं नानृतं ब्रूयात् कस्यापि कुलयोगिनः ।   
कुरूपा चेति कृष्णेति न वदेत् कुलयोषितम् ॥ ६२ ॥  
परीक्षयेन्न भक्तानां वीराणाञ्च कृताकृतम् ।   
न पश्येद्वनितां नग्नामुन्मत्तां प्रकटस्तनीम् ॥ ६३ ॥  
दिवसे न रमेन्नारीं तद्योनिं नैव वीक्षयेत् ।   
या काचिदङ्गना लोके सा मातृ कुलसम्भवा ॥ ६४ ॥  
कुप्यन्ति कुलयोगिन्यो वनितानां व्यतिक्रमात् ।   
स्त्रियं शतापराधाञ्चेत् पुष्पेणापि न ताडयेत् ।   
दोषान्न गणयेत् स्त्रीणां गुणानेव प्रकाशयेत् ॥ ६५ ॥  
तिष्ठन्ति कुलयोगिन्यः कुलवृक्षेषु सर्वदा ।   
तत्पत्रेषु न भोक्तव्यमर्चयेत्तु विशेषतः ॥ ६६ ॥  
न स्वपेत् कुलवृक्षाधो न चोपद्रवमाचरेत् ।   
दृष्ट्वा भक्त्या नमस्कुर्याच्छेदयेन्न कदाचन ॥ ६७ ॥  
श्लेष्मातकं करञ्जाख्यं निम्बाश्वत्थकदम्बकाः ।   
बिल्ववटोडुम्बराश्च तिन्तिडी नवमी स्मृता ॥ ६८ ॥  
प्रायश्चित्तं भृगोः पातं सन्न्यासं व्रतधारणम् ।   
तीर्थयात्राभिगमनं कौलः पञ्च विवर्जयेत् ॥ ६९ ॥  
वीरहत्या वृथापानं वीरपत्नीनिषेवणम् ।   
वीरद्रव्यापहरणम् तत्संयोगश्च पञ्चमः ।   
महापातकमित्युक्तं कौलिकानां कुलान्वये ॥ ७० ॥  
शैवे तत्त्वपरिज्ञानं गारुडे विषभक्षणम् ।   
ज्योतिषे ग्रहणं सारं कौलेऽनुग्रहनिग्रहौ ॥ ७१ ॥  
देवतागुरुशास्त्राणां सिद्धाचारविडम्बकाः ।   
विद्याचौरो गुरुद्रोही ब्रह्मराक्षसतां व्रजेत् ॥ ७२ ॥  
गुरुवाक्यं हतं कृत्वा वीरान् निर्भर्त्स्य च प्रिये ।   
गुरुं हुङ्कृत्य तुङ्कृत्य वीरं निजीत्य वादतः ।   
विकल्प्य कुलशास्त्राणि भवन्ति ब्रह्मराक्षसाः ॥ ७३ ॥  
एकाक्षरप्रदातारं यो गुरुञ्चावमानयेत् ।   
श्वानं योनिशतं गत्वा चण्डालत्वमवाप्नुयात् ॥ ७४ ॥  
मातरं पितरं भार्यां भ्रातरं बान्धवं सुतम् ।   
कुलनिन्दाकरं देवि हन्यादेवाविचारयन् ॥ ७५ ॥  
गुर्वर्थं देवतार्थं वा कौलिकार्थं कुलेश्वरि ।   
कुलागमार्थमथवा कुलधर्मार्थमेव वा ॥ ७६ ॥  
देवि निन्दाकरं हत्वा बाधितः स्वयमेव वा ।   
यस्त्यजेद्दुस्त्यजप्राणान् स परे लीयते शिवे ॥ ७७ ॥  
एकस्मिन्निधनं यत्र प्रापिते दुष्टचारिणि ।   
बहूनां भवति क्षेमं पुण्यं तस्य वधे भवेत् ॥ ७८ ॥  
श्रीचक्रकृतवृत्तान्तं शुभं वा यदि वाऽशुभम् ।   
कदाचिन्नैव वक्तव्यमित्याज्ञा परमेश्वरि ॥ ७९ ॥  
कुलधर्मप्रसङ्गञ्च पशूनां पुरतः प्रिये ।   
कदाचिन्नैव कुर्वीत शूद्राग्रे देवपाठवत् ॥ ८० ॥  
पीठक्षेत्रागमाम्नायं तद्विद्याचारकौलिकान् ।   
कुलद्रव्यादिकं देवि न वदेत् पशुसन्निधौ ॥ ८१ ॥  
यथा रक्षति चौरेभ्यो धनधान्यादिकं प्रिये ।   
कुलधर्मं तथा देवि पशुभ्यः परिरक्षयेत् ॥ ८२ ॥  
अन्तः कौलो बहिः शैवो जनमध्ये तु वैष्णवः ।   
कौलं सुगोपयेद्देवि नारिकेलफलाम्बुवत् ॥ ८३ ॥  
कुलधर्मादिकं सर्वं सर्वावस्थासु सर्वदा ।   
गोपयेच्च प्रयत्नेन जननीजारगर्भवत् ॥ ८४ ॥  
वेदशास्त्रपुराणानि स्पष्टानि गणिका इव ।   
इयन्तु शाम्भवी विद्या गुप्ता कुलवधूरिव ॥ ८५ ॥  
सुगुप्तकौलिकाचारमनुगृह्णन्ति देवताः ।   
वाञ्छासिद्धिं प्रयच्छन्ति नाशयन्ति प्रकाशकान् ॥ ८६ ॥  
कुलेशि कुलशास्त्रज्ञाः कुलपूजापरायणाः ।   
ये त्वां रहसि सेवन्ते ते तिष्ठन्ति तवान्तिके ॥ ८७ ॥  
गुरुं प्रकाशयेद्धीमान् मन्त्रं यत्नेन गोपयेत् ।   
अप्रकाशप्रकाशाभ्यां नश्यतः सम्पदायुषी ॥ ८८ ॥  
सर्वाचारपरिभ्रष्टः कुलाचारं समाश्रयेत् ।   
कुलाचारपरिभ्रष्टौ रौरवं नरकं व्रजेत् ॥ ८९ ॥  
शास्त्रेषु निष्कृतिर्दृष्टा महापातकिनामपि ।   
कुलभ्रष्टस्य देवेशि न दृष्टा निष्कृतिः क्वचित् ॥ ९० ॥  
कुलधर्म समाश्रित्य आचारं यो न पालयेत् ।   
यथेच्छचारिणस्तस्य महापातकिनः प्रिये ॥ ९१ ॥  
आपदो दुरितं रोगा दारिद्र्यं कलहो भयम् ।   
योगिनीनां प्रकोपश्च स्खलितानि पदे पदे ॥ ९२ ॥  
भ्रंशमानः प्रनष्टश्च तेजोहीनोऽतिदुर्मतिः ।   
निन्दितः सर्वविद्विष्टो विह्वलः सङ्गवजीतः ।   
देशाद्देशान्तरं याति कार्यहानिश्च सर्वदा ॥ ९३ ॥  
तत्रापि कुलमार्गस्थाः शाकिन्यः कुलपालिकाः ।   
भक्षयन्ति पुरा तासां वरो दत्तो मयेव तु ॥ ९४ ॥  
तस्मादाचारवान् देवि योगिनीनां प्रियो भवेत् ।   
नाशयन्ति चतुर्वेदाननाचाराः कुलेश्वरि ॥ ९५ ॥  
पादुकामात्रसारज्ञः सदाचारेषु यन्त्रितः ।   
सदाचारेण देवत्वं योगिनीवीरमेलनम् ।   
सम्प्राप्नुवन्ति तिर्यक्त्वं कौलिकास्तद्विपर्ययात् ॥ ९६ ॥  
आज्ञासिद्धमिदं कौलमनाचाराद्विनश्यति ।   
आचारपालनात् सत्यमाज्ञासिद्धिर्भविष्यति ॥ ९७ ॥  
नाभिषेको न मन्त्रो वा न शास्त्रपठनादिकम् ।   
कारणं कुलधर्मस्य सदाचारः कुलेश्वरि ॥ ९८ ॥  
परा श्रीपादुकातत्त्वत्रयाचारादिवासनाः ।   
यो वेत्ति समयी स स्यात् कौलिकश्चापि शाम्भवि ॥ ९९ ॥  
तावन्न कौलिको देवि यावन्न समयीकृतः ।   
देहपाते विमोक्षः स्यात् समयाचारपालनात् ॥ १०० ॥  
संस्कारेण विहीनत्वाद् गुरुवाक्यस्य लङ्घनात् ।   
आचारवर्जनाद्देवि कौलिकः पतितो भवेत् ॥ १०१ ॥  
नित्यं नैमित्तिकं द्रव्यं मन्त्रयन्त्रादिलोपनम् ।   
अनर्हपशुदुःसङ्गमन्त्रसाङ्कर्यसम्भवम् ॥ १०२ ॥  
गुप्तप्रकटसम्भूतं ज्ञानाज्ञानकृतं प्रिये ।   
एवमादिषु दोषेषु पापस्य गुरुलाघवम् ॥ १०३ ॥  
देशं कालं वयो वित्तं सम्यग् ज्ञात्वा यथाविधि ।   
प्रायश्चित्तं गुरुर्द्दद्यात् सर्वपापविशुद्धये ॥ १०४ ॥  
शिष्योऽपि गुरुणाऽऽज्ञप्तं प्रायश्चित्तं समाचरेत् ।   
अथवा सर्वपापानां गुरुनामजपः स्मृतः ॥ १०५ ॥  
जाम्बूनदस्य कलुषं परिशुद्धं यथाग्निना ।   
अनाचारस्य मालिन्यं प्रायञ्चित्ताग्निना दहेत् ॥ १०६ ॥  
बहुनात्र किमुक्तेन रहस्यं शृणु पार्वती ।   
वर्णाश्रमाणां सर्वेषामाचारः सद्गतिप्रदः ॥ १०७ ॥  
गुरुस्त्रिवारमाचारं कथयेच्च कुलेश्वरि ।   
न गृह्णाति हि शिष्यश्चेत्तदा पापं गुरोर्न हि ॥ १०८ ॥  
मन्त्रिदोषश्च राजानं जायादोषः पतिं यथा ।   
तथा प्राप्नोत्यसन्देहं शिष्यपापं गुरुं प्रिये ॥ १०९ ॥  
इति ते कथितं किञ्चित् समासेन कुलेश्वरि ।   
कुलाचारविधिं देवि किम्भूयः श्रोतुमिच्छसि ॥ ११० ॥  
॥ इति श्रीकुलार्णवे निर्वाणमोक्षद्वारे महारहस्ये सर्वागमोत्तमोत्तमे   
सपादलक्षग्रन्थे पञ्चमखण्डे ऊर्ध्वाम्नायतन्त्रे   
कुलाचारकथनं नाम एकादशोल्लासः ॥ ११ ॥  
    
    