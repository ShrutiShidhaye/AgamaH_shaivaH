+++
title = "१४ चतुर्-विध-स्थल-प्रसङ्गः"

+++
चतुर्दशः परिच्छेदः

अथ ऐक्यस्थलम्

अथागस्त्यप्रश्नः-अगस्त्य उवाचेति-

तामसत्यागसम्बन्धान्निर्देशाच्छीलतस्तथा ।  
शरणाख्यस्य भूयोऽस्य कथमैक्यनिरूपणम् ॥ १ ॥



<details><summary>मरितोण्डदार्यः</summary>

तमोभागनिराकरणाद् ज्ञाननिर्देशात् तथा शीलसम्पादनात्   
शरणाख्यस्यास्य एतावन्मात्रेण कथमैक्यनिरूपणम्   
लिङ्गाङ्गयोर्भेदघटितत्वादिति ॥ १ ॥
</details>

अस्योत्तरं ददाति-श्रीरेणुक उवाचेति-

प्राणलिङ्गादियोगेन सुखातिशयमेयिवान् ।  
शरणाख्यः शिवेनैक्यभावनादैक्यवान् भवेत् ॥ २ ॥



<details><summary>मरितोण्डदार्यः</summary>

प्राणलिङ्गादियोगेन   
बाह्यलिङ्गपूजावैमुख्येनान्तर्लिङ्गपूजाध्यानयोगेन सुखातिशयं   
शिवसुखातिशयम् एयिवान् लब्धवान् शरणाख्यः शिवेन शिवलिङ्गेन   
ऐक्यभावनाद् एकत्वचिन्तनाद् ऐक्यवान् शिवलिङ्गैक्यवान् भवेत् स्यादित्यर्थः ।   
अयं भावः लिङ्गात्मनोर्भेदो न सम्भवति चिदेकरूपत्वात् । ननु   
चिद्रूपत्वेऽपि व्यक्तिभेदोऽस्तीति चेत् उच्यते स जीवः परिच्छिन्नचित्प्रकाशरूपो वा   
अपरिच्छिन्नचित्प्रकाशरूपो वा? नाद्यः परिमितघटादिप्रकाशवत्   
स्वविषयस्वमात्रनिष्ठत्वेन परविषयपरस्वरूपेष्वन्धबधिरप्रायत्वेन   
चैत्रो मैत्राद् भिन्नः मैत्रश्चैत्राद् भिन्नः चैत्रमहं जानामि मैत्रमहं   
जानामि इति बाह्याभ्यन्तरानुसन्धानं न सम्भवतीति
</details>

प्। २६०)

चैत्रोऽहमिति प्रकाशस्य तन्मात्रनिष्ठत्वात्   
मैत्रस्वरूपतद्विषययोरन्धबधिरप्रायत्वात् एवं मैत्रोऽहमिति प्रकाशः   
स्यादिति । अथापरिच्छिन्नप्रकाशत्वे तादृशप्रकाशद्वयाङ्गीकारो न   
सम्भवति सेव्यसेवकभावाद्यसम्भवात् प्रकाशैक्ये कल्पितभेदमादाय   
तत्सम्भवात् प्रकाशैक्यमङ्गीकरणीयम्   
सर्वासर्वशब्दयोर्मायाकार्यकोटिप्रविष्टत्वेनान्तरालिकत्वात्   
ज्ञत्वकर्तृत्वयोरेव स्वाभाविकत्वादिति तदेकत्वचिन्तनादैक्यवान् स्यादिति ॥ २ ॥

<details><summary>मरितोण्डदार्यः</summary>

अथास्यापि स्थलभेदाः सन्ति किमित्यत्राह-
</details>

ऐक्यस्थलमिदं प्रोक्तं चतुर्धा मुनिपुङ्गव ।  
ऐक्यमाचारसम्पत्तिरेकभाजनमेव च ।  
सहभोजनमित्येषां क्रमाल्लक्षणमुच्यते ॥ ३ ॥



<details><summary>मरितोण्डदार्यः</summary>

स्पष्टम् ॥ ३ ॥

एकमेव तद्भवत्यविकल्पो नाविकल्पोऽपि नात्र काचन भिदास्ति नैवात्र   
काचन भिदास्त्यत्र भिदामिव मन्यमानः शतधा सहस्रधा भिन्नो   
मृत्योर्मृत्युमाप्नोति । तदेतद्द्वयं स्वप्रकाशम् [नृ० उ० उ० ८।७]   
इत्युत्तरतापनीयश्रुत्यनुसारेण लिङ्गैक्यस्य लक्षणं पञ्चभिः सूत्रैः   
प्रतिपादयति-
</details>

विषयानन्दकणिकानिस्पृहो निर्मलाशयः ।

प्। २६१)

शिवानन्दमहासिन्धुमज्जनादैक्यमुच्यते ॥ ४ ॥



<details><summary>मरितोण्डदार्यः</summary>

विषयानन्दकणिकानिस्पृहः शब्दादिविषयानन्दशीकरेषु विरक्तः सन्   
निर्मलाशयो निर्मलचित्तवानेव शिवानन्दमहासिन्धुमज्जनात्   
शिवानन्दमहासमुद्रे तादात्म्यानुप्रवेशनाद् ऐक्य   
लिङ्गैक्यस्थलमित्युच्यत इत्यर्थः ॥ ४ ॥

नन्विदमैक्यं कीदृशस्य सम्भवतीत्यत्राह-
</details>

निर्धूतमलसम्बन्धो निष्कलङ्कमनोगतः ।  
शिवोऽहमिति भावेन निरूढो हि शिवैक्यताम् ॥ ५ ॥



<details><summary>मरितोण्डदार्यः</summary>

निवारिताणवादिमलसम्पर्कवान् कलङ्करहितमनोव्यापारवान्   
शिवोऽहमिति परामर्शनेन शिवलिङ्गैक्यतां निरूढो हि भज(व)तीति   
प्रसिद्धम् ॥ ५ ॥

अथ किं पश्यन्नास्ती(स्त इ)त्यत्राह-
</details>

शिवेनैक्यं समापन्नश्चिदानन्दस्वरूपिणा ।  
न पश्यति जगज्जालं मायाकल्पितवैभवम् ॥ ६ ॥

मायाशक्तिपरिकल्पितं विश्वमपश्यन्नास्त इत्यर्थः ॥ ६ ॥

<details><summary>मरितोण्डदार्यः</summary>

तत्कुतो न पश्यतीत्यत्राह-
</details>

ब्रह्माण्डबुदोद्भेदविजृम्भी तत्त्ववीचिमान् ।   
मायासिन्धुर्लयं याति शिवैक्यवडवानले ॥ ७ ॥



<details><summary>मरितोण्डदार्यः</summary>

ब्रह्माण्डबुद्बुदोद्भेदविजृम्भी ब्रह्माण्डरूपबुद्बुदाविर्भावेन   
वर्धिष्णुः तत्त्ववीचिमान् षट्त्रिंशत्तत्त्वलक्षणवीचिमान् मायासिन्धुः   
शिवैक्यवडवानले शिवलिङ्गैक्यरूपवडवाग्नौ लयं याति । अतः कारणात्   
प्रपञ्चदर्शनं नास्ति उपादानकारणनाशात्   
कार्यनाशस्यावश्यमङ्गीकरणीयत्वात् ॥ ७ ॥
</details>

प्। २६२)

अथ तदेव विशदयति-

मायाशक्तितिरोधानाच्छिवे भेदविकल्पना ।  
आत्मनस्तद्विनाशे तु नाद्वैतात्किञ्चिदिष्यते ॥ ८ ॥



<details><summary>मरितोण्डदार्यः</summary>

शिवे मायाशक्तेस्तिरोधानात् प्रसरणाद् आत्मनो जीवस्य भेदविकल्पना   
स्यात् । तद्विनाशे मायाप्रसरणस्य नाशे अद्वैतात् किञ्चिद् ईषद्भेदोऽपि नेष्यते   
नेच्छाविषयीक्रियते ॥ ८ ॥

ननु शिवजीवयोः पतिपशुलक्षणभेदश्रवणात् कथं किञ्चिद्भेदोऽपि   
नेष्यत इत्युक्तमित्यत्र-
</details>

अहमेको न मे कश्चिन्नाहमन्यस्य कस्यचित् ।   
न तं पश्यामि यस्याहं न तं पश्यामि यो मम ॥



<details><summary>मरितोण्डदार्यः</summary>

इति देवीकालोत्तरवचनानुसारेण शिवलि"गैक्यस्य प्रसिद्धशिवाद्वैतं   
पञ्चभिः सूत्रैः प्रतिपादयति-
</details>

पशुत्वं च पतित्वं च मायामोहविकल्पितम् ।   
तस्मिन् प्रलयमापन्ने कः पशुः को नु वा पतिः ॥ ९ ॥



<details><summary>मरितोण्डदार्यः</summary>

स्पष्टम् ॥ ९ ॥

अथास्य संसारस्य भेदवल्मीकनिष्ठसर्परूपत्वात् किमस्यौषधमित्यत्राह-
</details>

घोरसंसारसर्पस्य भेदवल्मीकशायिनः ।   
बाधकं परमाद्वैतभावना परमौषधम् ॥ १० ॥



<details><summary>मरितोण्डदार्यः</summary>

भेदवल्मीकशायिनो जडाजडभेदः जीवाजीवभेदः जीवजडभेदः   
जीवेश्वरभेदः जडेश्वरभेद   
इत्येवंरूपपञ्चविधभेदविशिष्टवल्मीकस्थितस्य घोरसंसारसर्पस्य   
जननमरणादिभयङ्करस्य संसारसर्पस्य बाधकमौषधं   
परमाद्वैतभावना जडचेतनैक्यभावनेत्यर्थः ॥ १० ॥
</details>

प्। २६३)



<details><summary>मरितोण्डदार्यः</summary>

नन्वस्य संसारस्य भेदबुद्धिसमुत्पन्नमहासागरत्वादिमं   
केनोपायेन को वा तरतीत्यत्राह-
</details>

भेदबुद्धिसमुत्पन्नमहासंसारसागरम् ।   
अद्वैतबुद्धिपोतेन समुत्तरति देशिकः ॥ ११ ॥

देशिकः शिवलिङ्गैक्य इत्यर्थः । शिष्टं स्पष्टम् ॥ ११ ॥



<details><summary>मरितोण्डदार्यः</summary>

नन्वियं संसृतिः कामरक्षःक्रियाकरी कालरात्रिर्भवति(न्ती) केन   
नश्यतीत्यत्राह-
</details>

अज्ञानतिमिरोद्रिक्ता कामरक्षःक्रियाकरी ।   
संसारकालरात्रिस्तु नश्येदद्वैतभानुना ॥ १२ ॥

तस्मादद्वैतभावस्य सदृशो नास्ति योगिनाम् ।   
उपायो घोरसंसारमहातापनिवृत्तये ॥ १३ ॥



<details><summary>मरितोण्डदार्यः</summary>

अज्ञानतिमिरोद्रिक्ता अज्ञानलक्षणगाढान्धकारेणोत्पन्ना सती   
कामरक्षःक्रियाकरी कामलक्षणराक्षसकृत्यं कुर्वती संसारकालरात्रिः   
अद्वैतभानुना शिवाद्वैतसूर्येण नश्यतीत्यर्थः ॥ १२-१३ ॥
</details>

अथ शिवाद्वैतातिशयमुक्त्वा सूत्रद्वयेनैक्यस्थलं समापयति-

अद्वैतभावनाजातं क्षणमात्रेऽपि यत्सुखम् ।  
तत्सुखं कोटिवर्षेण प्राप्यते नैव भोगिभिः ॥ १४ ॥

चित्तवृत्तिसमालीनजगतः शिवयोगिनः ।  
शिवानन्दपरिस्फूर्तिर्मुक्तिरित्यभिधीयते ॥ १५ ॥

भोगिभी राजभोगिभिरित्यर्थः । शिष्टं स्पष्टम् ॥ १४-१५ ॥

प्। २६४)

इत्यैक्यस्थलम्

अथ आचारसम्पत्तिस्थलम्

अथ- यथा रविः सर्वरसान् प्रभुङ्क्ते हुताशनश्चापि हि सर्वभक्षकः ।   
तथैव योगी विषयान् प्रभुङ्क्ते न लिप्यते कर्मशुभाशुभैश्च ।



<details><summary>मरितोण्डदार्यः</summary>

इति शिवरहस्यवचनानुसारेण लिङ्गैक्यस्य सदाचारसम्पत्तिं   
द्वादशसूत्रैः प्रतिपादयति-
</details>

शिवैकभावनापन्नशिवत्वो देहवानपि ।   
देशिको हि न लिप्येत स्वाचारैः सूतकादिभिः ॥ १६ ॥



<details><summary>मरितोण्डदार्यः</summary>

शिवैकभावनया लब्धशिवत्ववान् देशिकः शिवलिङ्गैक्यो देहवानपि   
जीवन्मुक्तः सन् सूतकादिभिः सूतकप्रभृतिभिः स्वाचारैः स्वेच्छाचारैः न   
लिप्येतेत्यर्थः ॥ १६ ॥

कस्मादित्यत्राह-
</details>

शिवाद्वैतपरिज्ञाने स्थिते सति मनस्विनाम् ।   
कर्मणां किं नु भाव्यं स्यादकृतेन कृतेन वा ॥ १७ ॥



<details><summary>मरितोण्डदार्यः</summary>

मनस्विनां लिङ्गैक्यनिष्ठचित्तवृत्तीनां शिवाद्वैतज्ञाने स्थिरे सति   
अकृतेन कर्मणा दुष्कर्मणा कृतेन वा सत्कर्मणा वा किं नु भाव्यं स्यात्   
न किञ्चिदपि स्यादित्यर्थः ॥ १७ ॥

तत्कुत इत्यत्राह-
</details>

शम्भोरेकत्वभावेन सर्वत्र समदर्शनः ।   
कुर्वन्नपि महाकर्म न तत्फलमवाप्नुयात् ॥ १८ ॥



<details><summary>मरितोण्डदार्यः</summary>

सर्वत्र समदर्शनो लोष्टाश्मकाञ्चनादिषु सर्वत्र समदर्शनः   
शिवलिङ्गैक्यः शम्भोरेकत्वभावेन ऐक्यभावेन महाकर्म   
पुण्यपापरूप महाकर्म कुर्वन्नपि
</details>

प्। २६५)

तत्फलं नाप्नुयात् । सर्वस्यापि शिवमयत्वेन दर्शनात् तल्लेपो नास्तीति भावः   
॥ १८ ॥

सुकृती दुष्कृती वापि ब्राह्मणो वान्त्यजोऽपि वा ।   
शिवैकभावयुक्तानां सदृशो भवति ध्रुवम् ॥ १९ ॥



<details><summary>मरितोण्डदार्यः</summary>

शिवैकभावयुक्तानां सर्वत्र शिवाभेदज्ञानयुक्तानां   
शिवलिङ्गैक्यानां सुकृती पुण्यात्मा वा दुष्कृती पापात्मा वा ब्राह्मणो   
अन्त्यजो वा श्वपचो वा सदृशः समानो भवति ध्रुवं निश्चयः ॥ १९ ॥
</details>

ननु शिवज्ञानिनामपि वर्णाश्रमप्राप्तधर्माः कथं त्यजनीया   
इत्यत्राह-

वर्णाश्रमसदाचारैर्ज्ञानिना किं प्रयोजनम् ।   
लौकिकस्तु सदाचारः फलाभावेऽपि भाव्यते ॥ २० ॥



<details><summary>मरितोण्डदार्यः</summary>

वर्णाश्रमप्राप्तैर्ब्राह्मणादिवर्णब्रह्मचर्याद्याश्रमप्राप्तैः   
सदाचारैः ज्ञानिनां शिवज्ञानिनां किं प्रयोजनं न किञ्चित्   
प्रयोजनमित्यर्थः । कुत इत्यत्राह लौकिकस्तु सदाचारो   
वर्णाश्रमगतनित्यनैमित्तिकसदाचारः फलाभावेऽपि भाव्यते विधीयत   
इत्यर्थः ॥ २० ॥

ननु ज्ञानिनामपि शरीरसम्बन्धस्य विद्यमानत्वात् कथं ते   
परित्यजनीयाः अकरणे प्रत्यवायश्रवणादित्यत्राह-
</details>

निर्दग्धकर्मबीजस्य निर्मलज्ञानवह्निना ।   
देहिवद् भासमानस्य देहयात्रा तु लौकिकी ॥ २१ ॥

निर्मलशिवसंविद्वह्निना पुनरुत्पत्तिशङ्काशून्यत्वेन नितरामतिशयेन

प्। २६६)

दग्धपुण्यपापलक्षणकर्मबीजवतः शिवज्ञानिनः प्रत्यवायसम्बन्धो   
नास्त्येव । दग्धपटन्यायेन शरीरीव भसमानस्य तस्य देहयात्रा तु   
करचरणसञ्चालनादिव्यवहृतिस्तु लौकिकी विदेहकैवल्यपर्यन्तमनुवर्तत   
इत्यस्थिरेत्यर्थः ॥ २१ ॥

अथ- तस्य तावदेव चिरं यावन्न विमोक्ष्येऽथ सम्पत्स्ये [छा० उ० ६।१४।२] तस्य   
पुत्रा दायमुपयन्ति सुहृदः साधुकृत्यां द्विषन्तः पापकृत्याम यथा   
पुष्करपलाश आपो न श्लिष्यन्त एवमेवविदि पापं कर्म न श्लिष्यते [छा० उ०   
४।१४।३] स उत्तमः पुरुषः स तत्र पर्येति [छा० उ० ८।१२।३] इति   
छान्दोग्यश्रुत्यनुसारेणाह-

शिवज्ञानसमापन्नस्थिरवैराग्यलक्षणः ।   
स्वकर्मणा न लिप्येत पद्मपत्रमिवाम्भसा ॥ २२ ॥



<details><summary>मरितोण्डदार्यः</summary>

शिवज्ञानलब्धदृढवैराग्यचिह्नः शिवलिङ्गैक्यः स्वकर्मणा   
स्वेच्छाकर्मणा अम्भसा जलेन पद्मपत्रमिव न लिप्येत इत्यर्थः ॥ २२ ॥

यथा वायुः सुशीघ्रोऽपि मुक्त्वाकाशं न गच्छति इति   
निःश्वासकारिकानुसारेण शिवलिङ्गनिष्ठस्य सर्वापि क्रिया   
शिवलिङ्गपूजारूपेति पञ्चभिः सूत्रैः प्रतिपादयति-
</details>

गच्छंस्तिष्ठन् स्वपन् वापि जाग्रन् वापि महामतिः ।   
शिवज्ञानसमायोगाच्छिवपूजापरः सदा ॥ २३ ॥

महामतिः शिवलिङ्गैक्यः गच्छन् गमनसमये तिष्ठन् स्थितिसमयेस्वपन्   
निद्रासमये जाग्रन् विषयदर्शनसमये सदा निरन्तरं   
शिवज्ञानसमायोगात् शिवानुसन्धानसम्बन्धात् शिवपूजापरः   
लिङ्गनिष्ठ इत्यर्थः ॥ २३ ॥

प्। २६७)

<details><summary>मरितोण्डदार्यः</summary>

ननु विषयदर्शनसमये कथं शिवानुसन्धानमित्यत्राह-
</details>

यद्यत्पश्यति सामोदं वस्तु लोकेषु देशिकः ।  
शिवदर्शनसम्पत्तिस्तत्र तत्र महात्मनः ॥ २४ ॥



<details><summary>मरितोण्डदार्यः</summary>

देशिकः शिवलिङ्गैक्यः लोकेषु यद्यद्वस्तु घटपटादिकं सामोदं   
प्रीतियुक्तं सत् पश्यति तत्र तत्र तस्मिस्तस्मिन् वस्तुनि महात्मनः   
शिवलिङ्गैक्यस्य शिवदर्शनसम्पत्तिः शिवालोकनसम्पत्तिर्भवेत् शिवातिरेकेण   
पदार्थान्तराभावात् चिन्मयत्वबुद्धिर्भवेदित्यर्थः ॥ २४ ॥
</details>

अथ-

आत्मा त्वं गिरिजा मतिः परिचराः प्राणाः शरीरं गृहं   
पूजा ते विषयोपभोगरचना निद्रा समाधिस्थितिः ।   
सञ्चारः पदयोः प्रदक्षिणविधिः स्तोत्राणि सर्वा गिरो   
यद्यत्कर्म करोमि तत्तदखिलं शम्भो तवाराधनम् ॥



<details><summary>मरितोण्डदार्यः</summary>

इत्यभियुक्तवचनानुसारेण त्रिकरणशुद्धशिवलिङ्गपूजोपचारं   
त्रिभिः सूत्रैः प्रतिपादयन् आचारसम्पत्तिस्थलं समापयति-
</details>

यद्यच्चिन्तयते योगी मनसा शुद्धभावनः ।   
तत्तच्छिवमयत्वेन शिवध्यानमुदाहृतम् ॥ २५ ॥

शुद्धभावनो निर्मलभावनावानित्यर्थः । शिष्टं स्पष्टम् ॥ २५ ॥

यत्किञ्चिद् भाषितं लोके स्वेच्छया शिवयोगिना ।

प्। २६८)

शिवस्तोत्रमिदं सर्वं यस्मात् सर्वात्मकः शिवः ॥ २६ ॥



<details><summary>मरितोण्डदार्यः</summary>

स्पष्टम् ॥ २६ ॥
</details>

या या चेष्टा समुत्पन्ना जायते शिवयोगिनाम् ।   
सा सा पूजा महेशस्य सर्वदा तद्गतात्मनाम् ॥ २७ ॥



<details><summary>मरितोण्डदार्यः</summary>

शिवयोगिनां शिवलिङ्गैक्यानां या या चेष्टा कायक्रिया जायते   
तद्गतात्मनां शिवलिङ्गे तादात्म्येन प्रविष्टस्वरूपवतां तेषां सा सा   
क्रिया सर्वदा महेशस्य शिवलिङ्गस्य पूजेत्यर्थः ॥ २७ ॥
</details>

इत्याचारसम्पत्तिस्थलम्

अथैकभाजनमस्थलम्



<details><summary>मरितोण्डदार्यः</summary>

अथ- परेऽव्यये सर्व एकीभवन्ति [मुं० उ० ३।२।७] इति   
मुण्डकोपनिषद्वचनानुसारेण सर्वाचारसम्पत्तिमतः शिवलिङ्गैक्यस्य   
एकभाजनस्थलं पञ्चभिः सूत्रैः प्रतिपादयति-
</details>

विश्वं शिवमयं चेति सदा भावयतो धिया ।  
शिवैकभाजनात्मत्वादेकभाजनमुच्यते ॥ २८ ॥



<details><summary>मरितोण्डदार्यः</summary>

लिङ्गैक्यस्य शिवैक्यभाजनात्मत्वात् शिवैकाश्रयत्वाद्   
एकभाजनस्थलमित्युच्यत इत्यर्थः ॥ २८ ॥

ननु किमनेन भवतीत्यत्राह-
</details>

स्वस्य सर्वस्य लोकस्य शिवस्याद्वैतदर्शनात् ।   
एकभाजनयोगेन प्रसादैक्यमतिर्भवेत् ॥ २९ ॥



<details><summary>मरितोण्डदार्यः</summary>

स्वस्य स्वात्मनः सर्वस्य लोकस्य समस्तजनस्य अद्वैतदर्शनाद् अहमिति   
चिदैक्यदर्शनाद् एकभाजनयोगेन एककूटत्वेन प्रसादैक्यमतिः शिवप्रसाद   
एव
</details>

प्। २६९)

स्वप्रसादः स्वप्रसाद एव शिवप्रसादः स एष स्वातिरिक्त इव भासमानस्य   
शिवभक्तस्य प्रसाद इति प्रसादैक्यमतिर्भवेदिति   
चरमूर्तिपादोदकप्रसादावपि शिवस्य स्वस्य च योग्याविति भावः ॥ २९ ॥

<details><summary>मरितोण्डदार्यः</summary>

ननु शिवस्य विश्वस्यैकरूपत्वे तयोः स्थितिः कथमित्यत्राह-
</details>

शिवे विश्वमिदं सर्वं शिवः सर्वत्र भासते ।   
आधाराधेयभावेन शिवस्य जगतः स्थितिः ॥ ३० ॥



<details><summary>मरितोण्डदार्यः</summary>

शिवे विश्वं विश्वस्मिन् शिव इति बीजाङ्कुरन्यायेनाधाराधेयभावेन   
सम्बन्धेन सामरस्येन शिवस्य जगतः स्थितिरित्यर्थः ॥ ३० ॥

एवं चिदेकभाजनतां प्राप्तस्य मायिकभेदेन प्रयोजनं नास्तीत्याह-
</details>

चिदेकभाजनं यस्य चित्तवृत्तेः शिवात्मकम् ।   
नान्यत् तस्य किमेतेन मायामूलेन वस्तुना ॥ ३१ ॥



<details><summary>मरितोण्डदार्यः</summary>

यस्य लिङ्गैक्यस्य चित्तवृर्त्तेमनोव्यापारस्य चिद् मनोव्यापाररूपा   
ज्ञप्तिरेव शिवात्मकमेकभाजनं शिवस्वरूपैकभाजनम् तस्य   
मायामूलेन मायामूलकेन एतेन भेदेन किम् किं प्रयोजनम् न   
किञ्चित्प्रयोजनमित्यर्थः ॥ ३१ ॥

नन्विदं विश्वं कथं शिवात्मकमित्यत्राह-
</details>

चित्प्रकाशयते विश्वं तद्विना नास्ति वस्तु हि ।  
चिदेकनिष्ठचित्तानां किं मायापरिकल्पितैः ॥ ३२ ॥



<details><summary>मरितोण्डदार्यः</summary>

विश्वं घटाद्युपलक्षितनिखिलप्रपञ्चं चित्प्रकाशयते । तद्विना   
चित्प्रकाशं विना वस्तु घटादिवस्तु नास्ति । विषयसत्त्वोपगमे संविदेव   
भगवती शरणमिति प्राभाकरा अपि मन्यन्ते । अतो यद्यदधीनतया भासते   
तत्तदात्मकं
</details>

प्। २७०)

जलतरङ्गादिवदिति चिदेकनिष्ठचित्तानां मायापरिकल्पितैः   
प्रापञ्चिकवेद्यपदार्थैः किं प्रयोजनमित्यर्थः ॥ ३२ ॥

अथैकभाजनस्थलं समापयति-

वृत्तिशून्ये स्वहृदये शिवलीने निराकुले ।   
यः सदा वर्तते योगी स मुक्तो नात्र संशयः ॥ ३३ ॥



<details><summary>मरितोण्डदार्यः</summary>

यः शिवयोगी वृत्तिशून्ये व्यापारशून्ये निराकुले क्षोभरहिते शिवलीने   
शिवलिङ्गैक्यभूते स्वहृदये सदा वर्तते स मुक्तः जीवन्मुक्त इत्यर्थः । अत्र   
सन्देहो नास्तीत्यर्थः ॥ ३३ ॥
</details>

इत्येकभाजनस्थलम्

अथ सहभोजनस्थलम्



<details><summary>मरितोण्डदार्यः</summary>

अथ अग्राह्यमग्राह्येण वायुं वायव्येन सोमं सौम्येन ग्रसति स्वेन   
तेजसा तस्मादुपसंहर्त्रे महाग्रासाय वै नमो नमः   
इत्यथर्वश्रुत्यनुसारेणैकभाजनस्थलनिष्ठस्य सहभोजनस्थलं दशभिः   
सूत्रैः प्रतिपादयति-
</details>

गुरोः शिवस्य शिष्यस्य स्वस्वरूपतया स्मृतिः ।   
सहभोजनमाख्यातं सर्वग्रासात्मभावतः ॥ ३४ ॥



<details><summary>मरितोण्डदार्यः</summary>

श्रीगुरोः शिवलिङ्गस्य शिष्यस्य च स्वरूपतया स्वात्माभेदेन   
अस्मत्प्रत्ययानतिरिक्तत्वेन स्मृतिः सर्वग्रासात्मभावतो घटो मया ज्ञातः   
पटो मया ज्ञातः चैत्रो मया ज्ञातः मैत्रो मया ज्ञात इति   
विश्वभेदग्रसनमेव स्वरूपत्वात् सहभोजनम् अनुभूतपदार्थस्य पुनः   
स्वात्मविश्रान्तत्वेन परामर्शनलक्षणं सहभोजनमित्यर्थः ॥ ३४ ॥
</details>

प्। २७१)

<details><summary>मरितोण्डदार्यः</summary>

अथ निष्कर्षमाह-
</details>

शिवं विश्वं गुरुं साक्षाद् योजयेन्नित्यमात्मनि ।   
एकत्वेन चिदाकारे तदिदं सहभोजनम् ॥ ३५ ॥



<details><summary>मरितोण्डदार्यः</summary>

साक्षाच्चिदाकार आत्मनि शिवं गुरुं विश्वं च एकत्वेन एकरुपत्वेन   
नित्यं सम्योजयेत् । संयोजनं नाम अस्मद्रूपानतिरिक्तत्वेन परामर्शनं   
यदस्ति तदिदं सहभोजनम् । अत्र गुरुशिवयोरस्मद्रूपानतिरिक्तत्वात्   
स्वात्मैक्येन संयोजनं सम्भवति इदंरूपतया भासमानस्य जडस्य   
कथमात्मैक्यसंयोजनं सम्भवतीति नाशङ्कनीयम्   
तस्याप्युक्तरीत्यात्मविश्रान्तत्वात् । अन्यथा स्मृतिर्न स्यात् संसारस्यापि   
सविषयत्वेनैवात्मसमवेतत्वात् ॥ ३५ ॥

अथ पुनरपि निष्कर्षमाह-
</details>

अयं शिवो गुरुश्चैष जगदेतच्चराचरम् ।   
अहं चेति मतिर्यस्य नास्त्यसौ विश्वभोजकः ॥ ३६ ॥



<details><summary>मरितोण्डदार्यः</summary>

अयं शिवः एष गुरुः स्वामी एतत्स्थावरजङ्गमात्मकं विश्वम् अहं   
च इति यस्य बुद्धिर्भेदबुद्धिर्नास्ति सोऽसौ शिवलिङ्गैक्यो विश्वभोजको   
जगद्भेदभक्षक इत्यर्थः ॥ ३६ ॥

अथेतोऽपि निष्कर्षमाह-
</details>

अहं भृत्यः शिवः स्वामी शिष्योऽहं गुरुरेव वै ।   
इति यस्य मतिर्नास्ति स चाद्वैतपदे स्थितः ॥ ३७ ॥



<details><summary>मरितोण्डदार्यः</summary>

शिवः स्वामी अहं भृत्य एष गुरुरहं शिष्य इति यस्य   
मतिर्भेदबुद्धिर्नास्ति स च शिवलिङ्गैक्यः अद्वैतपदे   
विश्वभेदग्रासात्मकशिवाद्वैतस्थाने स्थितः तिष्ठतीत्यर्थः ॥ ३७ ॥
</details>

प्। २७२)

<details><summary>मरितोण्डदार्यः</summary>

अथैवंविधसहभोजनसम्पन्न एव विश्वहोमीति कथ्यत इत्याह-
</details>

पराहन्तामये स्वात्मपावके विश्वभास्वति ।   
इदन्ताहव्यहोमेन विश्वहोमीति कथ्यते ॥ ३८ ॥



<details><summary>मरितोण्डदार्यः</summary>

विश्वप्रकाशे उत्कृष्टमूलाहङ्कारमये स्वात्माग्नौ   
इदन्तारूपहवनद्रव्यहोमेन विश्वहोमीति कथ्यत इत्यर्थः ॥ ३८ ॥

ननु कासौ पराहन्तेत्यत्राह-
</details>

अहं शिवो गुरुश्चाहमहं विश्वं चराचरम् ।   
यया विज्ञायते सम्यक् पूर्णाहन्तेति सा स्मृता ॥ ३९ ॥



<details><summary>मरितोण्डदार्यः</summary>

शिवोऽहं गुरुरहं च चराचरं विश्वमहमिति यया चित्या सम्यग्   
विज्ञायते अत्र - प्रत्यवमर्शात्मासौ चितिः स्वरसवाहिनी परा वाग् या ।   
आद्यन्तप्रत्याहृतवर्णगणा सत्यहन्ता सा ॥ [तुलनीय - चितिः   
प्रत्यवमर्शात्मा परावाक् स्वरसोदिता । स्वातन्त्र्यमेतन्मुख्यं   
तदैश्वर्यं परमात्मनः ॥ (ई० प्र० १।५।१३)] इति पञ्चाशिकाशास्त्रस्थित्या   
देशकालाद्याकारकृतसङ्कोचराहित्येन   
तद्वाचकसकलमातृकार्णक्रोडीकारलक्षणप्रत्याहृताकारहकार-  
सम्मेलनात्मकतदन्तर्गतवेद्यसंस्कारलक्षणबिन्दुस्पन्दस्फुरितपरशक्ति-  
शिवात्मकत्वेन स्थूलप्रपञ्चोत्पत्तेः प्राक् तत्कारणत्वेनाण्डरसन्यायेन   
सामान्यतोऽहमिति पश्चाद् अन्यव्यामिश्रमस्वतन्त्रं   
भेदाशक्यावभासनं प्रतिबिम्बमिति तल्लक्षणयोगसाम्येन प्रतिबिम्बगत्या   
विश्वमयत्वेन स्वातन्त्र्येण भासमाना पूर्णाहन्तेति स्मृतेत्यर्थः ॥ ३९ ॥
</details>

प्। २७३)

<details><summary>मरितोण्डदार्यः</summary>

अथोक्तलक्षणविश्वहोम्येव ज्ञानयज्ञदीक्षित इत्याह-
</details>

आधारवह्नौ चिद्रूपे भेदजातं जगद्धविः ।   
जुहोति ज्ञानयज्वा यः स ज्ञेयो विश्वहव्यभुक् ॥ ४० ॥



<details><summary>मरितोण्डदार्यः</summary>

चिद्रूपे ज्ञानस्वरूपे आधारवह्नौ आज्ञाचक्रगतवह्नौ भेदजातं   
मायाकल्पितं जगद्धविः विश्वहविः यो जुहोति स विश्वहव्यभुग्   
विश्वहविर्भोक्ता ज्ञानयज्वा ज्ञानयज्ञदीक्षित इति ज्ञेयो ज्ञातुं योग्य   
इत्यर्थः ॥ ४० ॥

ननु प्रत्यक्षवह्नौ तद्व्यतिरिक्तकाष्ठादौ निक्षिप्ते सति तन्नाशो (न)   
दृश्यते ज्ञानाग्नौ निक्षिप्तजगतो नाशः कथमित्यत्राह-
</details>

चिदाकारे पराकाशे परामनन्दभास्वति ।   
विलीनचित्तवृत्तीनां का वा विश्वक्रमस्थितिः ॥ ४१ ॥



<details><summary>मरितोण्डदार्यः</summary>

चिदाकारे पराकाशे ऊर्ध्वहृत्कमलकर्णिकाविवरे   
परमानन्दभास्वति नित्यानन्दमयमहालिङ्गाख्यभानौ   
विलीनचित्तवृत्तीनां लयीभूतमनोव्यापारवतां लिङ्गैक्यानां   
विश्वक्रमस्थितिः विश्वव्यापारवर्तनम् (का) कापि नास्तीत्यर्थः ॥ ४१ ॥

अथ तस्य सहभोजनसम्पन्नस्य लिङ्गैक्यस्य मुक्तिस्वरूपं   
सूत्रद्वयेन कथयति-
</details>

निरस्तविश्वसम्बाधे निष्कलङ्के चिदम्बरे ।   
भावयेल्लीनमात्मानं सामरस्यस्वभावतः ॥ ४२ ॥

सैषा विद्या परा ज्ञेया सत्तानन्दप्रकाशिनी ।  
मुक्तिरित्युच्यते सद्भिर्जगन्मोहनिवर्तिनी ॥ ४३ ॥



<details><summary>मरितोण्डदार्यः</summary>

निवारितजननमरणादिक्लेशे दोषरहिते चिदाकाशस्वरूपे महालिङ्गे   
अङ्गशब्दवाच्यमात्मानं स्वरूपहानिवृद्धिव्यतिरेकेण   
सजातीयसमानसमरसभावेन लीनं स्थिरसिद्धिमन्तं भावयेत् । सैषा   
सच्चिदानन्दस्वरूपप्रकाशिनी परा विद्येति ज्ञातुं योग्या जगन्मोहनिवर्तिनी   
विश्वभेदभ्रान्तिनिवर्तिनी परा मुक्तिरिति सत्पुरुषैरुच्यत इत्यर्थः ॥ ४२-४३ ॥
</details>

प्। २७४)



<details><summary>मरितोण्डदार्यः</summary>

अथायं शिवलिङ्गैक्य एव मोक्षलक्ष्मीनिवासस्थानभूत इत्युक्त्वा   
सहभोजनस्थलं समापयति-
</details>

भक्तादिधामार्पितधर्मयोगात् प्राप्तैकभावः परमाद्भुतेन ।   
शिवेन चिद्व्योममयेन साक्षान्मोक्षश्रियो भाजनतामुपैति ॥ ४४ ॥

इति श्रीमत्षट्स्थलब्रह्मिण शिवयोगिनाम्ना रेणुकाचार्येण विरचिते   
सिद्धान्तशिखामणौ शिवलिङ्गैक्यस्य चतुर्विधस्थलप्रसङ्गो नाम   
चतुर्दशः परिच्छेदः ॥ १४ ॥



<details><summary>मरितोण्डदार्यः</summary>

चिद्व्योममयेन ऊर्ध्वहृत्कमलमध्यस्थचिदाकाशस्वरूपेण   
परमाद्भुतेन परमाश्चर्यरूपेण शिवेन शिवलिङ्गेन   
स्वरूपहानिवृद्धिव्यतिरेकेण समानसमरसत्वेन लब्धैकत्ववान्   
शिवलिङ्गैक्यो भक्तादिधामार्पितधर्मयोगाद्   
भक्तादिस्थलगतसदाचारसम्बन्धात् प्रत्यक्षमोक्षलक्ष्म्या भाजनताम्   
आश्रयत्वम् उपैतिप्राप्नोतीत्यर्थः ॥ ४४ ॥
</details>

इति श्रीमत्पदवाक्यप्रमाणपारावारधुरीणश्रीमरितोण्डदार्येण   
विरचितायां तत्त्वप्रदीपिकाख्यायां सिद्धान्तशिखामणिव्याख्यायां   
शिवलिङ्गैक्यस्य चतुर्विधस्थलप्रसङ्गनामा चतुर्दशः परिच्छेदः ॥ १४ ॥



