+++
title = "१३ शरणस्य-चतुःस्थल-प्रसङ्गः"

+++
त्रयोदशः परिच्छेदः

अथ शरणस्थलम्

अथागस्त्यप्रश्नः । अगस्त्य उवाचेति-

माहेश्वरः प्रसादीति प्राणलिङ्गीति बोधितः ।  
कथमेष समादिष्टः पुनः शरणसञ्ज्ञकः ॥ १ ॥



<details><summary>मरितोण्डदार्यः</summary>

माहेश्वरः प्रसादीति बोधितः । प्राणलिङ्ग्येव पुनः कथं केन   
प्रकारेण शरणाभिधानवानित्यर्थः ॥ १ ॥
</details>

अस्य प्रश्नस्योत्तरं निरूपयति रेणुक उवाचेति-

अङ्गलिङ्गी ज्ञानरूपः सती ज्ञेयः शिवः पतिः ।  
यत्सौख्यं तत्समावेशे तद्वान् शरणनामवान् ॥ २ ॥



<details><summary>मरितोण्डदार्यः</summary>

ज्ञानरूपः शिवज्ञानमेव स्वरूपं यस्य स तादृशः   
शिवज्ञानवानित्यर्थः । अङ्गलिङ्गी अङ्गलिङ्गसामरस्यवान् प्राणलिङ्गी सतीति   
ज्ञेयः । शिवः शिवलिङ्गमेव पतिः पतिरिति ज्ञेयः । तत्समावेशे   
तयोरङ्गलिङ्गरूपयोः स्त्रीपुरुषयोः समानसमरसरूपयोगे यत्सौख्यं   
यथा स्त्रिया सम्परिष्वक्तो न बाह्यं किञ्चन वेद नान्तरम् [वृ० उ० ४।३।२१] इति   
बृहदारण्यकश्रुतिप्रसिद्धं यत्सौख्यमस्ति तद्वान् तादृशसौख्यवान्   
शरणनामवानित्यर्थः ॥ २ ॥
</details>

प्। २४७)

<details><summary>मरितोण्डदार्यः</summary>

अथ अस्यापि स्थलभेदोऽस्ति किमित्यत्राह-
</details>

स्थलमेतत्समाख्यातं चतुर्धा धर्मभेदतः ।  
आदौ शरणमाख्यातं ततस्तामसवर्जनम् ॥ ३ ॥

ततो निर्देशमुद्दिष्टं शीलसम्पादनं ततः ।  
क्रमाल्लक्षणमेतेषां कथयामि निशाम्यताम् ॥ ४ ॥



<details><summary>मरितोण्डदार्यः</summary>

एतत्स्थलं शरणस्थलं धर्मभेदत आचारभेदात् चतुर्धा   
चतुर्विधमिति समाख्यातम् । आदौ शरणस्थलम् तदनन्तरं   
तामसनिरसनस्थलम् ततो निर्देशस्थलम् अथ शीलसम्पादनस्थलम्   
उद्दिष्टमुपदिष्टम् । एषां चतुर्णां लक्षणं क्रमाद् वदिष्यामि   
श्रूयतामित्यर्थः ॥ ३-४ ॥
</details>

सती चाहं पतिर्लिङ्गं हृदियुक्तः स्वयं प्रभुः ।  
प्रापञ्चिकसुखं नास्ति शरणस्थलमुत्तमम् ॥

इति शङ्करसंहितावचनानुसारेण शरणस्थलं निरूपयति-

सतीव रमणे यस्तु शिवे शक्तिं विभावयन् ।  
तदन्यविमुखः सोऽयं ज्ञातः शरणनामवान् ॥ ५ ॥



<details><summary>मरितोण्डदार्यः</summary>

रमणे प्राणकान्तविषये सतीव पतिव्रता स्त्रीव यस्तु शिवे   
शिवलिङ्गविषये स्वात्मानं शक्तिं स्त्रियं भावयन् तदन्यविमुखः   
शिवलिङ्गादन्यत्र देवतान्तरे तिर्यङ्मुखः सन् अस्ति सोऽयं शरणवान्   
शरणस्थलवानिति ज्ञातो ज्ञातुं योग्य इत्यर्थः ॥ ५ ॥
</details>

अथ बहुदृष्टान्तपूर्वकं शिवलिङ्गासक्त एव शरण इत्युपपादयति-

परिज्ञाते शिवे साक्षात् को वान्यमभिकाङ्क्षति ।  
निधाने महति प्राप्ते कः काचं याचतेऽन्यतः ॥ ६ ॥

प्। २४८)



<details><summary>मरितोण्डदार्यः</summary>

शिवे परमशिवे साक्षात् प्रसिद्धश्रुत्यादिप्रमाणैः परिज्ञाते   
ब्रह्मादिभ्यो महानिति ज्ञाते सति को वान्यं काङ्क्षति न काङ्क्षतीत्यर्थः ।   
यथा महति निधाने प्राप्ते सति अन्यतः अन्यस्मात् काचं काचमणिं को   
याचते? न कोऽपि इत्यर्थः तथा शिवादन्यत्र देवतान्तरे विमुखः शरण   
इत्यर्थः ॥ ६ ॥
</details>

शिवानन्दं समासाद्य को वान्यमुपतिष्ठते ।  
गङ्गामृतं परित्यज्य कः काङ्क्षेन्मृगतृष्णिकाम् ॥ ७ ॥



<details><summary>मरितोण्डदार्यः</summary>

शिवानन्दं शिवलिङ्गसुखं समासाद्य प्राप्य को देवतान्तरम्   
उपतिष्ठते आश्रयति नाश्रयतीत्यर्थः । गङ्गोदकं परित्यज्य को   
मृगतृष्णिकां मरीचिकाजलं काङ्क्षेद् इच्छेत् तथा शिवादन्यत्र विमुखः   
शरण इत्यर्थः ॥ ७ ॥
</details>

संसारतिमिरच्छेदे विना शङ्करभास्करम् ।  
प्रभवन्ति कथं देवाः खद्योता इव देहिनाम् ॥ ८ ॥



<details><summary>मरितोण्डदार्यः</summary>

खद्योता अल्पप्रकाशिनः प्राणिविशेषाः यथान्धकारनिवारणे   
समर्था न भवन्ति भास्करः समर्थो भवति तथा संसारतिमिरच्छेदे   
शङ्करभास्करं विना ब्रह्मादयो देवाः समर्था न भवन्तीति   
शिवादन्यत्र विमुखः शरण इत्यर्थः ॥ ८ ॥
</details>

संसारार्तः शिवं यायाद् ब्रह्माद्यैः किं फलं सुरैः ।  
चकोरस्तृषितः पश्येच्चन्द्रं किं तारका अपि ॥ ९ ॥



<details><summary>मरितोण्डदार्यः</summary>

तृषितः पिपासार्दितचकोरः चन्द्रं यथा पश्येत् तारका न पश्येत् तथा   
संसारेण श्रमितो ब्रह्माद्यैः किं फलमिति शिवमेवाश्रयेत् ।   
तादृशचकोरवदन्यत्र विमुखः शिवशरण इत्यर्थः ॥ ९ ॥
</details>

प्। २४९)

शिव एव समस्तानां शरण्यः शरणार्थिनाम् ।  
संसारोरगदष्टानां सर्वज्ञः सर्वदोषहा ॥ १० ॥

शिवज्ञाने समुत्पन्ने परानन्दः प्रकाशते ।  
तदासक्तमना योगी नान्यत्र रमते सुधीः ॥ ११ ॥



<details><summary>मरितोण्डदार्यः</summary>

संसारसर्पदष्टानां समस्तानां शरणार्थिनां सर्वज्ञः   
सर्वदोषघ्नः शिव एव रक्षक इति शिवमाहात्म्यज्ञाने समुत्पन्ने सति   
परमानन्दाविर्भावो जायते । तदासक्तचित्तः शिवयोगी अन्यत्र देवतान्तरे न   
रमत इत्यर्थः ॥ १०-११ ॥
</details>

अथोक्तार्थमुपसंहरन् शरणस्थलं समापयति-

तस्मात् सर्वप्रयत्नेन शङ्करं शरणं गतः ।  
तदनन्तसुखं प्राप्य मोदते नान्यचिन्तया ॥ १२ ॥



<details><summary>मरितोण्डदार्यः</summary>

तस्मात् कारणात् सर्वप्रयत्नेन मनोवाक्कायकर्मणा शिवं शरणं   
गतो रक्षणविचक्षण इति ज्ञात्वा प्रपन्नः तदनन्तसुखं प्राप्य   
तस्माच्छिवाद् अनन्तसुखं लब्ध्वा मोदते अन्यचिन्तया देवतान्तरचिन्तया न   
मोदत इत्यर्थः ॥ १२ ॥
</details>

इति शरणस्थलम्

अथ तामसनिरसनस्थलम्

अथ शरणेन विधीयमानतामसनिराकरणस्थलं निरूपयति-

शिवासक्तपरानन्दमोदिना गुरुणा यतः ।  
निरस्यन्ते तमोभावाः स तामसनिरासकः ॥ १३ ॥

प्। २५०)



<details><summary>मरितोण्डदार्यः</summary>

शिवासक्तः सन् परानन्दानुमोदिना गुरुणा श्रेष्ठेन शरणेन   
तमोभावास्तमोविकारा यतः कारणाद् निरस्यन्ते निवार्यन्ते ततः तस्मात् स   
तामसनिरासको भवेदित्यर्थः ॥ १३ ॥

ननु तमोभावाः किमर्थं निराकरणीया इत्यत्राह-
</details>

यस्य ज्ञानं तमोमिश्रं न तस्य गतिरिष्यते ।  
सत्त्वं हि ज्ञानयोगस्य नैर्मल्यं विदुरुत्तमाः ॥ १४ ॥



<details><summary>मरितोण्डदार्यः</summary>

नैर्मल्यं निर्मलसाधनं सदित्यर्थः । शिष्टं स्पष्टम् । तस्मात्   
तमोविकारा निराकरणीया इति भावः ॥ १४ ॥
</details>

अथ-

सत्त्वात् सुखं च ज्ञानं च वैराग्यं सौख्यमेव च ।  
दुःखप्रवृत्तिरागौ च लौहित्यं रजसो भवेत् ॥  
मोहो भ्रान्तिस्तथालस्यं कार्ष्ण्यं च तमसो भवेत् ॥

इति सूतसंहितावचनानुसारेण गुणत्रययुक्तान् प्रकाशयति-

शमो दमो विवेकश्च वैराग्यं पूर्णभावना ।  
क्षान्तिः कारुण्यसम्पत्तिः श्रद्धा सत्यसमुद्भवा ॥ १५ ॥

शिवभक्तिः परो धर्मः शिवज्ञानस्य बान्धवाः ।  
एतैर्युक्तो महायोगी सात्त्विकः परिकीर्तितः ॥ १६ ॥



<details><summary>मरितोण्डदार्यः</summary>

शमः क्षान्तिः (मनसो निग्रहो वा) दमो बाह्येन्द्रियनिग्रहः विवेको   
नित्यानित्यवस्तुविचारः वैराग्यं विषयविरक्तिः पूर्णभावना   
अखण्डध्यानम् क्षान्तिः (= तितिक्षा) क्षमा कारुण्यसम्पत्तिः भूतदया   
सत्यसमुद्भवा यथार्थवस्तुसम्भवा श्रद्धा विश्वासः शिवभक्तिः परो   
धर्म उत्कृष्टशिवाचारः शिवज्ञानस्य बान्धवा एते शिवज्ञानस्य   
सम्बन्धिनः । एतैर्दशगुणैर्युक्तो महायोगी सात्त्विक इति सत्त्वगुणयुक्त इति   
प्रकीर्तितः ॥ १५-१६ ॥
</details>

प्। २५१)



<details><summary>मरितोण्डदार्यः</summary>

नन्वेतैर्गुणैर्युक्तस्य महायोगिनः कदाचिद् व कामक्रोधादयः   
सम्भवन्ति किमित्यत्राह-
</details>

कामक्रोधमहामोहमदमात्सर्यवारणाः ।  
शिवज्ञानमृगेन्द्रस्य कथं तिष्ठन्ति सन्निधौ ॥ १७ ॥



<details><summary>मरितोण्डदार्यः</summary>

शिवज्ञानस्य मत्तमनोगजनिग्रहकरत्वेन सिंहरूपत्वात् तस्य   
सन्निधौ कामक्रोधादिगजस्थितेरवकाशो नास्तीत्यर्थः ॥ १७ ॥
</details>

अथ रजोगुणयुक्तं प्रदर्शयति-

यत्र कुत्रापि वा द्वेष्टि प्रपञ्चे शिवरूपिणि ।  
शिवद्वेषी स विज्ञेयो रजसाविष्टमानसः ॥ १८ ॥



<details><summary>मरितोण्डदार्यः</summary>

यो रजसाविष्टमानसो रजोगुणकार्यभूतकामक्रोधाद्यावृतचित्तः सन्   
शिवरूपिणि प्रपञ्चे यत्र क्वापि द्वेष्टि स शिवद्वेषी राजस इति शेषः विज्ञेयो   
ज्ञातुं योग्य इत्यर्थः ॥ १८ ॥
</details>

अथ तमोगुणयुक्तं लक्षयति-

यो द्वेष्टि सकलान् लोकान् यो वाऽहङ्कुरुते सदा ।  
योऽसत्यभावनायुक्तः स तामस इति स्मृतः ॥ १९ ॥



<details><summary>मरितोण्डदार्यः</summary>

स्पष्टम् ॥ १९ ॥

अथायं तमोगुणः शिवशरणानां नास्तीति श्लोकद्वयेनोक्त्वा   
तामसनिरसनस्थलं समापयति-
</details>

तमोमूला हि सञ्जाता रागद्वेषादिपादपाः ।

प्। २५२)

शिवज्ञानकुठारेण छेद्यन्ते हि निरन्तरम् ॥ २० ॥



<details><summary>मरितोण्डदार्यः</summary>

तमोगुणरूपमूलवन्तः सन्तः सञ्जाता रागद्वेषादिपादपाः   
कामक्रोधादिराजसवृक्षाः शिवज्ञानकुठारेण   
सात्त्विकशिवज्ञानरूपपरशुना सदा छेद्यन्ते हि प्रसिद्धम् ॥ २० ॥

ननु तमोमूलकत्वेन सञ्जातरागद्वेषादिपादपानां   
शिवज्ञानकुठारेण छेदनमस्तु एतत्कारणीभूततमोगुणनिवृत्तिः केन   
भवेत् तद्विना तदङ्कुरनिवृत्तिर्न सम्भवतीत्यत्राह-
</details>

शिवज्ञाने समुत्पन्ने सहस्रादित्यसन्निभे ।  
कुतस्तमोविकाराः स्युर्महतां शिवयोगिनाम् ॥ २१ ॥



<details><summary>मरितोण्डदार्यः</summary>

सहस्रादित्यसङ्काशे शिवज्ञाने समुत्पन्ने सति महतां   
महापुरुषाणां शिवयोगिनां शिवशरणानां तमोविकाराः तमोङ्कुराः   
कुतः स्युः कस्मात् कारणाद् भवेयुः? कारणीभूतस्य तमसो मूलनाशादिति   
भावः ॥ २१ ॥
</details>

इति तामसनिरसनस्थलम्

अथ निर्देशस्थलम्

अथ तामसनिराकरणेन भासमाननिर्देशस्थलं निरूपयति-

निराकृत्य तमोभागं संसारस्य प्रवर्तकम् ।  
निर्दिश्यते तु यज्ज्ञानं स निर्देश इति स्मृतः ॥ २२ ॥



<details><summary>मरितोण्डदार्यः</summary>

संसारप्रवृत्तेर्मूलकारणं तमोभागं निराकृत्य यद् ज्ञानं   
निर्दिश्यते उपदिश्यते स तद् ज्ञानं निर्देश इति निर्देशस्थलमिति स्मृतः   
स्मृतमित्यर्थः ॥ २२ ॥

अथ तज्ज्ञानं केनोपदिश्यत इत्यत्र गुरुरेवेति तन्महत्त्वं बहुधा   
प्रकाशयति-
</details>

गुरुरेव परं तत्त्वं प्रकाशयति देहिनाम् ।

प्। २५३)

को वा सूर्यं विना लोके तमसो विनिवर्तकः ॥ २३ ॥



<details><summary>मरितोण्डदार्यः</summary>

(यथा) लोके सूर्यं विना तमोनिराकरणद्वारा पदार्थप्रकाशको   
(कोऽप्यन्यो) नास्ति तथा गुरुं विना तमोनिराकरणद्वारा परतत्त्वप्रकाशको   
(कोऽपि) नास्तीत्यर्थः ॥ २३ ॥

पुनर्दृष्टान्तमाह-
</details>

अन्तरेण गुरुं सिद्धं कथं संसारनिष्कृतिः ।  
निदानज्ञं विना वैद्यं किं वा रोगो निवर्तते ॥ २४ ॥



<details><summary>मरितोण्डदार्यः</summary>

सिद्धं गुरुमन्तरेण ज्ञानसिद्धगुरुं विनेत्यर्थः संसारनिष्कृतिः   
भवरोगनिवृत्तिः कथं स्यात् कथं भवेत्? तत्र दृष्टान्तः-निदानम्   
एतद्धेतुकस्यास्य रोगस्येदमौषधमिति रोगज्ञानपूर्वकचिकित्साभिज्ञं   
वैद्यं विना रोगो निवर्तते किं वा? न निवर्तत इत्यर्थः । यथा   
निदानज्ञानसहितेन वैद्येन विना रोगो न निवर्तते तथा   
ज्ञानसिद्धगुरुव्यतिरेकेण संसारनिवृत्तिर्न सम्भवतीति तात्पर्यम् ॥ २४ ॥

नन्वयं गुरुः कथं ज्ञायत इत्यत्राह-
</details>

अज्ञानमलिनं चित्तदर्पणं यो विशोधयेत् ।  
प्रज्ञाविभूतियोगेन तमाहुर्गुरुसत्तमम् ॥ २५ ॥



<details><summary>मरितोण्डदार्यः</summary>

अज्ञानमलिनं चित्तदर्पणं यः प्रज्ञाविभूतियोगेन प्रज्ञानं   
ब्रह्मा [ऐ० उ० ३।५।३] इति श्रुतिप्रसिद्धशिवज्ञानविभूतिसम्बन्धेन शोधयेद्   
निर्मलं कुर्यात् तं गुरुसत्तमं गुरुश्रेष्ठं सन्तम् आहुरित्यर्थः ॥ २५ ॥

अथ तादृशगुरुकटाक्षात् सकलसिद्धिर्भवतीत्याह-
</details>

अपरोक्षिततत्त्वस्य जीवन्मुक्तस्वभाविनः ।

प्। २५४)

गुरोः कटाक्षे संसिद्धे को वा लोकषु दुर्लभः ॥ २६ ॥



<details><summary>मरितोण्डदार्यः</summary>

अपरोक्षिततत्त्वस्य स्वस्वरूपेण साक्षात्कृतशिवतत्त्ववतो   
जीवन्मुक्तस्वभाविनः-
</details>

विकल्परहितं ज्ञानं निषेधरहिता क्रिया ।  
अलोकरञ्जकं रूपं जीवन्मुक्तस्य लक्षणम् ॥



<details><summary>मरितोण्डदार्यः</summary>

इति वासिष्ठवचनाद् जीवन्मुक्तस्वरूपवतो गुरोः सद्गुरोः कटाक्षे   
कृपारसपूरितापाङ्गे संसिद्धे सति लोकेषु को वा दुर्लभः न कोऽप्यलभ्य   
इत्यर्थः । भोगमोक्षलक्षणसकलसिद्धिर्भवतीति भावः ॥ २६ ॥
</details>

नन्वेतादृशगुरवः सन्ति किमित्यत्र-

गुरवो बहवः सन्ति शिष्यवित्तापहारकाः ।  
शिष्यहृत्तापहारस्तु गुरुरेकोऽपि दुर्लभः ॥

<details><summary>मरितोण्डदार्यः</summary>

इति शिवरहस्यवचनानुसारेणाह-
</details>

कैवल्यकल्पतरवो गुरवः करुणालयाः ।  
दुर्लभा हि जगत्यस्मिन् शिवाद्वैतपरायणाः ॥ २७ ॥



<details><summary>मरितोण्डदार्यः</summary>

स्पष्टम् ॥ २७ ॥

तस्माच्छिवलिङ्गतत्परः श्रीगुरुः प्राकृतगुरुभ्यः श्रेष्ठ इति वदन्   
निर्देशस्थलं समापयति-
</details>

क्षीराब्धिरिव सिन्धूनां सुमेरुरिव भूभृताम् ।  
ग्रहाणामिव तिग्मांशुर्मणीनामिव कौस्तुभः ॥ २८ ॥

द्रुमाणामिव भद्रश्रीर्देवानामिव शङ्करः ।  
गुरुः शिवः परः श्लाघ्यो गुरूणां प्राकृतात्मनाम् ॥ २९ ॥

भद्रश्रीर्मलयज इत्यर्थः । शिष्टं स्पष्टम् ॥ २८-२९ ॥

प्। २५५)

इति निर्देशस्थलम्

अथ शीलसम्पादनस्थलम्



<details><summary>मरितोण्डदार्यः</summary>

अथ श्रीगुरुनिर्देश्यज्ञानयोगात् शिवतत्त्वस्य जिज्ञासा शीलमित्युक्त्वा   
शीलवतः स्वरूपं सप्तभिः सूत्रैः प्रतिपादयति-
</details>

जिज्ञासा शिवतत्त्वस्य शीलमित्युच्यते बुधैः ।  
निर्देश्ययोगादार्याणां तद्वान् शीलीति कथ्यते ॥ ३० ॥



<details><summary>मरितोण्डदार्यः</summary>

आचार्याणां पूर्वोक्तलक्षणवदाचार्यैर्निर्देश्ययोगाद्   
उपदेश्यज्ञानयोगात् शिवतत्त्वस्य जिज्ञासा ज्ञातुमिच्छा शीलमिति बुधैः   
ज्ञानिभिरुच्यते तद्वान् तादृशजिज्ञासालक्षणशीलवान् शीलीति कथ्यत   
इत्यर्थः ॥ ३० ॥

अथ निष्कर्षमाह-
</details>

प्रपन्नार्तिहरे देवे परमात्मनि शङ्करे ।  
भावस्य स्थिरतायोगः शीलमित्युच्यते बुधैः ॥ ३१ ॥



<details><summary>मरितोण्डदार्यः</summary>

पालयस्वेति शरणागतानां क्लेशहरे परब्रह्मस्वरूपशिवे   
चित्तस्थिरीकरणं शीलमिति बुधैः शिवशास्त्रज्ञैः कथ्यत इत्यर्थः ॥ ३१ ॥

अथ प्रकारान्तरेण तल्लक्षणमाह-
</details>

शीलं शिवैकविज्ञानं शिवध्यानैकतानता ।  
शिवप्राप्तिसमुत्कण्ठा तद्योगी शीलवान् स्मृतः ॥ ३२ ॥



<details><summary>मरितोण्डदार्यः</summary>

शिवे विज्ञानं शिव एव विशेषज्ञानं शिवध्यानैकतानता   
शिवध्यान एव अनन्यवृत्तित्वं शीलमित्युच्यते । तद्योगी शीलविशिष्टः   
शिवज्ञानसमुत्कण्ठातः शिवाभिगमनलालस्यात् शीलवानिति स्मृत इत्यर्थः   
॥ ३२ ॥
</details>

प्। २५६)

<details><summary>मरितोण्डदार्यः</summary>

इममर्थमेव स्फुटीकृत्याह-
</details>

शिवादन्यत्र विज्ञाने वैमुख्यं यस्य सुस्थिरम् ।  
तदासक्तमनोवृत्तिस्तमाहुः शीलभाजनम् ॥ ३३ ॥



<details><summary>मरितोण्डदार्यः</summary>

शिवात् शिवलिङ्गाद् अन्यत्र विज्ञाने देवतान्तरविशेषज्ञाने   
वैमुख्यं विमुखत्वं यस्य शरणस्य सुस्थिर दृढम् यस्य मनोवृत्तिः   
मनोव्यापारः तदासक्ता शिवलिङ्ग एव लम्पटा तं शीलभाजनं   
शीलभजकं सन्तम् आहुः ॥ ३३ ॥

अत्र दृष्टान्तमाह-
</details>

पतिव्रताया यच्छीलं पतिरागात् प्रशस्यते ।  
तथा शिवानुरागेण सुशीलोऽभक्त उच्यते ॥ ३४ ॥



<details><summary>मरितोण्डदार्यः</summary>

पतिव्रताया यच्छीलं पातिव्रत्यं पतिरागात् पुरुषप्रीतिवशात्   
प्रशस्यते तथा शिवानुरागेण शिवोपरि प्रीत्या अभक्तः अवियुक्तः शरणः   
सुशीलः शोभनशीलवानित्यर्थः । शरणलिङ्गयोः सतीपतिभावस्योक्तत्वात्   
पतिव्रतादृष्टान्त कथितः ॥ ३४ ॥
</details>

अथेममर्थमेव विशदयति-

पतिं विना यथा स्त्रीणां सेवाऽन्यस्य तु गर्हणा ।  
शिवं विना तथान्येषां सेवा निन्द्या कृतात्मनाम् ॥ ३५ ॥



<details><summary>मरितोण्डदार्यः</summary>

स्त्रीणां पतिं विना प्राणकान्तं विना अन्यस्य परपुरुषस्य सेवा   
यथा गर्हणा निन्दिता तथा कृतात्मनां कृतकृत्यानां शिवशरणानां   
शिवं विना शिवलिङ्गं विना अन्येषा विष्ण्वादिदेवानां सेवा निन्द्या   
भवतीत्यर्थः ॥ ३५ ॥
</details>

प्। २५७)

<details><summary>मरितोण्डदार्यः</summary>

अथोक्तार्थं सङ्गृह्याह-
</details>

बहुनात्र किमुक्तेन शिवज्ञानैकनिष्ठता ।  
शीलमित्युच्यते सद्भिः शीलवांस्तत्परो मतः ॥ ३६ ॥



<details><summary>मरितोण्डदार्यः</summary>

अत्र शीलविषये बहुभाषणेन किम् शिवज्ञानैकनिष्ठता   
श्रीगुरुनिर्दिष्टशिवज्ञान एकस्मिन्नेव निष्ठा शीलमिति सत्पुरुषैरुच्यते ।   
तत्परस्तच्छीलासक्तः शीलवानिति मतः सम्मत इत्यर्थः ॥ ३६ ॥

अथैवंविधशीलवान् शरण एव शिवलिङ्गैक्य इति शरणस्थलं   
समापयति-
</details>

शिवात्मबोधैकरतः स्थिराशयः   
शिवं प्रपन्नो जगतामधीशम् ।  
शिवैकनिष्ठाहितशीलभूषणः   
शिवैक्यवानेष हि कथ्यते बुधैः ॥ ३७ ॥

इति श्रीमत्षट्स्थलब्रह्मिण शिवयोगिनाम्ना रेणुकाचार्येण विरचिते   
सिद्धान्तशिखामणौ शरणस्य चतुःस्थलप्रसङ्गो नाम त्रयोदशः   
परिच्छेदः ॥ १३ ॥



<details><summary>मरितोण्डदार्यः</summary>

शिवात्मबोधैकरतो लिङ्गाङ्गज्ञानैकनिष्ठः सन् जगतामधीशं   
शिवं प्रपन्नो रक्षेति शरणं गतः स्थिराशयः   
शिवशरणयोर्दृढीभूतसतीपतिभावयुक्तचित्तः   
शिवैकनिष्ठाहितशीलभूषणः शिवलिङ्गैकनिष्ठाकृतिशीलालङ्कारवानेष   
शरणः शिवैक्यवानिति बुधैः शिवशास्त्रप्रवीणैः कथ्यते हि   
प्रसिद्धमित्यर्थः ॥ ३७ ॥
</details>

इति श्रीमत्पदवाक्यप्रमाणपारावारधुरीणश्रीमरितोण्टदार्येण   
विरचितायां तत्त्वप्रदीपिकाख्यायां सिद्धान्तशिखामणिव्याख्यायां   
शरणस्यचतुःस्थलप्रसङ्गनामा त्रयोदशः परिच्छेदः ॥ १३ ॥




