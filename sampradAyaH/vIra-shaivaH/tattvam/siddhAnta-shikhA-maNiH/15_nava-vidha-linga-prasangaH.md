+++
title = "१५ नव-विध-लिङ्ग-प्रसङ्गः"

+++
पञ्चदशः परिच्छेदः

अथ लिङ्गस्थलानि दीक्षागुरुस्थलम्



<details><summary>मरितोण्डदार्यः</summary>

अथ भक्तादिशिवलिङ्गैक्यान्तषट्स्थलोक्तपिण्डादिसहभोजनान्त-  
चतुश्चत्वारिंशदवान्तरस्थलनिरूपतिसदाचारसम्पन्नस्य लिङ्गैक्यस्य   
वर्णाश्रमादिसङ्कल्पविकल्पशून्यत्वेन प्राकृताचारनिवृत्त्या   
सहभोजनसम्पन्नत्वाल्लिङ्गरूपत्वेन तदाचरणीयलिङ्गाचारस्थलानि   
निरूपयति श्रीरेणुकः-
</details>

षट्स्थलोक्तसदाचारसम्पन्नस्य यथाक्रमम् ।  
लिङ्गस्थलानि कथ्यन्ते जीवन्मुक्तिपराणि च ॥ १ ॥



<details><summary>मरितोण्डदार्यः</summary>

अङ्गषट्स्थलोक्तसदाचारसम्पन्नस्य शिवलिङ्गैक्यस्य क्रमेण   
जीवन्मुक्तिपराणि लिङ्गषट्स्थलानि कथ्यन्त इत्यर्थः ॥ १ ॥
</details>

अथागस्त्यप्रश्नः । अगस्त्य उवाचेति-

भक्ताद्यैक्यावसानानि षडुक्तानि स्थलानि च ।   
लिङ्गस्थलानि कानीह कथ्यन्ते कति वा पुनः ॥ २ ॥



<details><summary>मरितोण्डदार्यः</summary>

स्पष्टम् ॥ २ ॥
</details>

श्रीरेणुक उवाच

गुर्वादिज्ञानशून्यान्ता भक्तादिस्थलसंश्रिताः ।   
स्थलभेदाः प्रकीर्त्यन्ते पञ्चाशत् सप्त चाधुना ॥ ३ ॥

[[२७६]]



<details><summary>मरितोण्डदार्यः</summary>

भक्ताद्यैक्यान्ताङ्गषट्स्थलसंश्रिता   
दीक्षागुर्वादिवृत्तिज्ञानशून्यान्ताः सप्तोत्तरपञ्चाशल्लिङ्गस्थलभेदा   
अधुना कथ्यन्त इत्यर्थः ॥ ३ ॥
</details>

अथ भक्तस्थलगतलिङ्गस्थलभेदान् सूत्रत्रयेण कथयति-

आदौ नव स्थलानीह भक्तस्थलसमाश्रयात् ।   
कथ्यन्ते गुणसारेण नामान्येषां पृथक् शृणु ॥ ४ ॥



<details><summary>मरितोण्डदार्यः</summary>

इह लिङ्गषट्स्थले भक्तस्थलसमाश्रयाद् आदौ नवस्थलानि   
गुणसारेण श्रेष्ठत्वेन । एषां नवस्थलानां नामानि पृथक् पृथक्   
कथ्यन्ते । शृण्वित्यर्थः ॥ ४ ॥
</details>

अथ तान्युद्दिशति-

दीक्षागुरुस्थलं पूर्वं ततः शिक्षागुरुस्थलम् ।   
प्रज्ञागुरुस्थलं चाथ क्रियालिङ्गस्थलं ततः ॥ ५ ॥

भवलिङ्गस्थलं चाथ ज्ञानलिङ्गस्थलं ततः ।   
स्वयं परं चरं चेति तेषां लक्षणमुच्यते ॥ ६ ॥



<details><summary>मरितोण्डदार्यः</summary>

स्पष्टम् ॥ ५-६ ॥
</details>

अथ-

दीयते च यथा ज्ञानं क्षीयते च मलत्रयम् ।   
सा दीक्षा सञ्ज्ञिता तस्यां गुरुर्दीक्षागुरुर्मतः ॥

इति वातुलोत्तरवचनानुसारेण शिवलिङ्गैक्य एव दीक्षागुरुरिति कथयति-

दीयते परमं ज्ञानं क्षीयते पाशबन्धनम् ।   
यया दीक्षेति सा तस्यां गुरुर्दीक्षागुरुः स्मृतः ॥ ७ ॥

[[२७७]]



<details><summary>मरितोण्डदार्यः</summary>

यया परमज्ञानम् उत्कृष्टशिवज्ञानं दा दाने इति धातुगत्या   
दीयते पाशबन्धनं मलमायादिपाशबन्धनं क्षि क्षये इति धातुगत्या   
क्षीयते सा दीक्षेति मता सम्मता तस्यां चित्क्रियालक्षणदीक्षायां गुरुः गृ   
निगरणे इति धातुगत्या उपदेशकृच्छिवलिङ्गैक्यो दीक्षागुरुरिति स्मृत इत्यर्थः ॥   
७ ॥
</details>

अथ गुरुस्वरूपं विशदयति-

गुणातीतं गुकारं च रूपातीतं रुकारकम् ।   
गुणातीतमरूपं च यो दद्यात् स गुरुः स्मृतः ॥ ८ ॥



<details><summary>मरितोण्डदार्यः</summary>

गुकारं प्राकृतगुणातीतम् रुकारम् अशुद्धमायारूपातीतम्   
गुणातीतमरूपं च मण्डलत्रयात्मकगुणत्रयं   
ज्योतिर्मयबैन्दवकलाशून्यचिन्मयवस्तु यो ददाति उपदिशति स गुरुः स्मृतः   
गुरुरिति स्मृत इत्यर्थः ॥ ८ ॥
</details>

अथैतत्प्रसङ्गादाचार्यस्वरूपं च विशदयति-

आचिनोति च शास्त्रार्थानाचारे स्थापयत्यलम् ।  
स्वयमाचरते यस्मादाचार्यस्तेन चोच्यते ॥ ९ ॥



<details><summary>मरितोण्डदार्यः</summary>

शास्त्रार्थान् वीरशैवशास्त्ररहस्यार्थान् प्रकटीकृत्य कथयति आचारे   
वीरशैवाचारे शिष्यान् अलम् आधिक्येन स्थापयति नियमयति स्वयं च   
वीरशैवाचारान् आचरते तेन हि तेन कारणेन-आचार्यो [आचार्यो इत्यस्य स्थाने   
कठोपनिषदि आश्चर्यो इति पाठो लभ्यते ।] वक्ता कुशलोऽस्य लब्धः [कठोप०   
१।२।७] इति कठवल्लीश्रुत्यनुसारेणाचार्य इत्युच्यते इत्यर्थः ॥ ९ ॥
</details>

अथ देशिकशब्दनिर्वचनं च कृत्वा शिवलिङ्गैक्य एव जगद्गुरुरिति

[[२७८]]

सूत्रद्वयेनोक्तदीक्षागुरुस्थलं समापयति-

षडध्वातीतयोगेन यतते यस्तु देशिकः ।  
मायाब्धितारणोपायहेतुर्विश्वगुरुः शिवः ॥ १० ॥



<details><summary>मरितोण्डदार्यः</summary>

ज्ञानान्मुक्तिं दिशति यः स देशिक इति स्मृतः इति कामिकवाक्यप्रसिद्धो   
यो देशिकः षडध्वतीतयोगेन अध्वनामध्वपते श्रेष्ठस्याध्वनः   
पारमय इति श्रुतिप्रसिद्धवर्णपदादिषडध्वातीतयोगेन यतते   
उद्योगवानास्ते स शिवः शिवलिङ्गैक्यो मायाब्धितारणोपायहेतुभूतो   
जगद्गुरुरित्यर्थः ॥ १० ॥

अथ कथमयं जगद्गुरुरित्याह-
</details>

अखण्डं येन चैतन्यं व्यज्यते सर्ववस्तुषु ।   
आत्मयोगप्रभावेण स गुरुर्विश्वभासकः ॥ ११ ॥



<details><summary>मरितोण्डदार्यः</summary>

सर्ववस्तुषु नीलपीतादिसकलवस्तुषु आत्मयोगप्रभावेण   
स्वानुभवबलाद् अखण्डं सच्चिदानन्दात्मकं चैतन्यं येन व्यज्यते   
नीलपीतादिप्रतिनियतपदार्थावभासनकालेऽप्यहमित्यखण्ड-  
चैतन्यमनुवर्तत एव अन्यथा तद्वेद्यदर्शनं न स्यादिति स्फुटीक्रियते स   
गुरुर्विश्वभासको विश्वप्रकाशक इत्यर्थः ॥ ११ ॥
</details>

इति दीक्षागुरुस्थलम्

अथ शिक्षागुरुस्थलम्

अथ-

बोध्यबोधकभावेन ज्ञानद्वारेण शास्यते ।  
शिष्यो हि येन गुरुणा स शिक्षागुरुरुच्यते ॥

इति वातुलोत्तरवचनानुसारेण शिक्षागुरुस्थलं निरूपयति-

दीक्षागुरुरसौ शिक्षाहेतुः शिष्यस्य बोधकः ।  
प्रश्नोत्तरप्रवक्ता च शिक्षागुरुरितीर्तते ॥ १२ ॥

[[२७९]]



<details><summary>मरितोण्डदार्यः</summary>

असौ दीक्षागुरुः शिष्यस्य बोधकः सन् प्रश्नोत्तरप्रवक्ता   
शिष्यकृतप्रश्नस्योत्तरं दत्वा शिक्षाहेतुश्च शिक्षाकरणः सन्   
शिक्षागुरुरिति कथ्यत इत्यर्थः ॥ १२ ॥
</details>

अथामुमेवार्थं स्फुटयति-

बोधकोऽयं समाख्यातो बोध्यमेतदिति स्फुटम् ।   
शिष्ये नियुज्यते येन स शिक्षागुरुरुच्यते ॥ १३ ॥



<details><summary>मरितोण्डदार्यः</summary>

अयं शिवसिद्धान्तबोधकः परतत्त्वप्रकाशक इत्यर्थः न सोऽस्ति   
प्रत्ययो लोके यः शब्दानुगमादृते [अनुविद्धमिव ज्ञानं सर्वं शब्देन   
भासते ॥ इति श्लोकोत्तरार्द्धम् । वाक्यप० १।१२३ ।] इति वैयाकरणोक्तेः स्फुटं   
देशिकोपदेशस्फुटीभूतम् एतत् शिवयोगज्ञानं बोध्यम् इति येन गुरुणा   
शिष्यः समाख्यातो बोधकः सन् नियुज्यते नियम्यते स शिक्षागुरुरित्युच्यत   
इत्यर्थः ॥ १३ ॥

अथ- आचार्यः पूर्वरूपम् अन्तेवास्युत्तररूपं विद्या सन्धिः [तै० उ०   
२।२-३] आचार्योऽन्तेवासिनमनुशास्ति [तै० उ० ११।१] इति श्रुत्यनुसारेण द्वैविध्येन   
तत्स्वरूपं वर्णयति-
</details>

संसारतिमिरोन्माथिशरच्चन्द्रमरीचयः ।   
वाचो यस्य प्रवर्तन्ते तमाचार्यं प्रचक्षते ॥ १४ ॥



<details><summary>मरितोण्डदार्यः</summary>

यस्य वाच उपदेशवाक्यानि संसारतिमिरविनाशने शरच्चन्द्रमरीचय   
इव प्रवर्तन्ते तम् आचार्यं सन्तं प्रचक्षते कथयन्ति ॥ १४ ॥
</details>

[[२८०]]

ददाति यः पतिज्ञानं जगन्मायानिवर्तकम् ।   
अद्वैतवासनोपायं तमाचार्यवरं विदुः ॥ १५ ॥



<details><summary>मरितोण्डदार्यः</summary>

यो जगन्मायानिवर्तकं प्रापञ्चिकभेदभ्रान्तिनिवर्तकं पतिज्ञानम्   
पतिं विश्वस्यात्मेश्वरं शाश्वतं शिवमच्युतम् [ना० उ० १३।१] इति   
नारायणोपनिषत्प्रसिद्धस्वात्माभिन्नशिवज्ञानं ददाति प्रकाशयति तम्   
आचार्यवरम् आचार्यश्रेष्ठं सन्तं विदुः जानन्तीत्यर्थः ॥ १५ ॥

अथ शिवाद्वैतज्ञानसम्पन्नः सन् शिष्यसन्देहवारक एव गुरुः   
श्रेष्ठ इति सूत्रद्वयेनाह-
</details>

पूर्वपक्षं समादाय जगद्भेदविकल्पनम् ।   
अद्वैतकृतसिद्धान्तो गुरुरेष गुणाधिकः ॥ १६ ॥



<details><summary>मरितोण्डदार्यः</summary>

जगद्भेदविकल्पनं प्रापञ्चिकभेदद्वैविध्यविशिष्टं पूर्वपक्षं   
समादाय अङ्गीकृत्य अद्वैतकृतसिद्धान्तवानेष गुरुः शिक्षागुरुरेव   
गुणाधिकः श्रेष्ठ इत्यर्थः ॥ १६ ॥
</details>

सन्देहवनसन्दोहसमुच्छेदकुठारिका ।  
यत्सूक्तिधारा विमला स गुरूणां शिखामणिः ॥ १७ ॥



<details><summary>मरितोण्डदार्यः</summary>

विमला निर्मला यत्सूक्तिधारा यस्य गुरोरुपदेशवाक्यधारा   
सन्देहवनसन्दोहसमुच्छेदकुठारिका संशयारण्यसमुच्छेदपरशुः स   
गुरूणां शिखामणिः श्रेष्ठ इत्यर्थः ॥ १७ ॥
</details>

अथेममेवार्थं विशेषयति सूत्रद्वयेन-

यत्सूक्तिदर्पणाभोगे निर्मले दृश्यते सदा ।   
मोक्षश्रीर्बिम्बरूपेण स गुरुर्भवतारकः ॥ १८ ॥

[[२८१]]



<details><summary>मरितोण्डदार्यः</summary>

निर्मले यस्योपदेशोक्तिदर्पणमण्डले मोक्षलक्ष्मीर्बिम्बरूपेण   
प्रतिबिम्बरूपेणत्यर्थः दृश्यते प्रकाशते स गुरुर्भवतारकः   
संसारार्णवतारक इत्यर्थः ॥ १८ ॥

अथ प्रकारान्तरेणाह-
</details>

शिष्याणां हृदयालेख्यं प्रद्योतयति यः स्वयम् ।   
ज्ञानदीपिकयाऽनेन गुरुणा कः समो भवेत् ॥ १९ ॥



<details><summary>मरितोण्डदार्यः</summary>

यः श्रीगुरुः शिष्याणां हृदयालेख्यं हृत्कमलस्थनिजरूपचित्रं   
ज्ञानदीपिकया ज्ञानदीपेन प्रद्योतयति प्रकाशयति अनेन गुरुणा   
शिक्षागुरुणा कः समो भवेत् न कोऽपि सम इत्यर्थः ॥ १९ ॥

अथैतादृशगुरुरस्ति वेत्यत्रास्ति दुर्लभ इत्युक्त्वा शिक्षागुरुस्थलं   
समापयति-
</details>

परमाद्वैतविज्ञानपरमौषधिदानतः ।   
संसाररोगनिर्माथी देशिकः केन लभ्यते ॥ २० ॥

शिवकारुण्यरहितेन केनापि न लभ्यत इत्यर्थः ॥ २० ॥

इति शिक्षागुरुस्थलम्

अथ ज्ञानगुरुस्थलम्

अथ-

शिवरूपानुसन्धायि ज्ञानं येनोपदिश्यते ।   
मुमुक्षोर्मोक्षसिद्ध्यर्थं स ज्ञानगुरुरुच्यते ॥

[[२८२]]

इति वातुलोत्तरवचनानुसारेण ज्ञानगुरुस्थलं निरूपयति-

उपदेष्टोपदेशानां संशयच्छेदकारकः ।   
सम्यग्ज्ञानप्रदः साक्षादेष ज्ञानगुरुः स्मृतः ॥ २१ ॥



<details><summary>मरितोण्डदार्यः</summary>

उपदेशानां रहस्यार्थानाम् उपदेष्टा उपदेशकृत्   
संशयच्छेदकारकः शिष्यसन्देहवारक एष शिक्षागुरुरेव सम्यक् साक्षाद्   
ज्ञानप्रदः प्रत्यक्षीभूतशिवो ज्ञानप्रदः सन् ज्ञानगुरुरिति स्मृत   
इत्यर्थः ॥ २१ ॥

ननु शिवज्ञानं कीदृशं तत्कथं प्रत्यक्षीकरोतीत्यत्राह-
</details>

निरस्तविश्वसम्भेदं निर्विकारं चिदम्बरम् ।  
साक्षात्करोति यो युक्त्या स ज्ञानगुरुरुच्यते ॥ २२ ॥



<details><summary>मरितोण्डदार्यः</summary>

निरस्तविश्वसम्भेदं न किञ्चिदवेदिषमिति   
शून्यप्रतीतिबलान्निराकृतविश्वभेदं विकाररहितं चिदाकाशं चिद्व्योम   
युक्त्या स्फुटतरभासमाननीलखादिप्रमात्रन्वेषणद्वारा   
पारमार्थिकप्रमातृलाभ इहोपदिश्यत इति   
शिवाद्वैतशास्त्रोक्तस्वानुभवयुक्त्या यः प्रत्यक्षीकरोति स   
ज्ञानगुरुरित्यर्थः ॥ २२ ॥
</details>

अथ शिवज्ञानं प्रस्तौति सूत्रद्वयेन-

कलङ्कवानसौ चन्द्रः क्षयवृद्धिपरिप्लुतः ।  
निष्कलङ्कस्थितो ज्ञानचन्द्रमा निर्विकारवान् ॥ २३ ॥



<details><summary>मरितोण्डदार्यः</summary>

क्षयवृद्धिपरिप्लुतः क्षयवृद्धिपीड्यमानः असौ चन्द्रः कलङ्कवान्   
। निर्विकारवान् विकाररहितो ज्ञानचन्द्रमाः चिच्चद्रः निष्कलङ्कस्थितः   
कलङ्करहितः सन् तिष्ठतीत्यर्थः ॥ २३ ॥
</details>

पार्श्वस्थतिमिरं हन्ति प्रदीपो मणिनिर्मितः ।   
सर्वगामि तमो हन्ति बोधदीपो निरङ्कुशः ॥ २४ ॥

[[२८३]]



<details><summary>मरितोण्डदार्यः</summary>

मणिनिर्मितो रत्ननिर्मितो दीपः पार्श्वस्थान्धकारं निवारयति   
निरङ्कुशोऽनर्गलो बोधदीपश्चित्प्रदीपः सर्वगामि तमः सर्वत्र   
विद्यमानं तमो निवारयतीत्यर्थः ॥ २४ ॥
</details>

अथ शिवज्ञानोपदेशतत्परं श्रीगुरुं सूत्रद्वयेन प्रस्तौति-

सर्वार्थसाधकज्ञानविशेषादेशतत्परः ।  
ज्ञानाचार्यः समस्तानामनुग्रहकरः शिवः ॥ २५ ॥



<details><summary>मरितोण्डदार्यः</summary>

भोगमोक्षलक्षणसर्वप्रयोजनसाधकशिवज्ञानविशेषोपदेशासक्तो   
ज्ञानगुरुरेव समस्तानां मुमुक्षूणाम् अनुग्रहकरः साक्षाच्छिव   
इत्यर्थः ॥ २५ ॥
</details>

कटाक्षचन्द्रमा यस्य ज्ञानसागरवर्धनः ।   
संसारतिमिरच्छेदी स गुरुर्ज्ञानपारगः ॥ २६ ॥



<details><summary>मरितोण्डदार्यः</summary>

यस्याचार्यस्य कटाक्षचन्द्रमाः शिवज्ञानोदधिवर्धनः   
संसारतिमिरच्छेदी स गुरुः श्रीगुरुः ज्ञानपारगः   
परापरज्ञानपारङ्गत इत्यर्थः ॥ २६ ॥
</details>

अथ तमेव गुरुं भानुत्वेन वर्णयन् ततोऽप्याधिक्यं प्रतिपादयति-

बहिस्तिमिरविच्छेत्ता भानुरेष प्रकीर्तितः ।  
बहिरन्तस्तमश्छेदी विभुर्देशिकभास्करः ॥ २७ ॥



<details><summary>मरितोण्डदार्यः</summary>

एष भानुः बहिस्तिमिरविच्छेत्ता बाह्यान्धकारनिवारकः विभुः   
चिद्व्यापको देशिकभास्करो ज्ञानाचार्यसूर्यो बहिरन्तस्तमश्छेदी नायं   
शिव इति विषयगतमज्ञानम् नाहं शिव इत्यन्तर्गताज्ञानं च भिनत्तीति   
प्रकीर्तितः ॥ २७ ॥
</details>

[[२८४]]



<details><summary>मरितोण्डदार्यः</summary>

अथ शिववेदकं शिवज्ञानं सूचयित्वा ज्ञानगुरुस्थलं   
सूत्रद्वयेन समापयति-
</details>

कटाक्षलेशमात्रेण विना ध्यानादिकल्पनम् ।   
शिवत्वं भावयेद्यत्र स वेदः शाम्भवो मतः ॥ २८ ॥



<details><summary>मरितोण्डदार्यः</summary>

ध्यानधारणादिसङ्कल्पं विना श्रीगुरोः   
कृपाऽपाङ्गदर्शनमात्रेण शिवत्वं भावयेत् स्फुटं भवेत् स वेदः   
शाम्भव इति मतः सम्मत इत्यर्थः ॥ २८ ॥
</details>

शिववेदकरे ज्ञाने दत्ते येन सुनिर्मले ।   
जीवन्मुक्तो भवेच्छिष्यः स गुरुर्ज्ञानसागरः ॥ २९ ॥



<details><summary>मरितोण्डदार्यः</summary>

येन श्रीगुरुणा शिववेदकरे स्वात्मशिवतास्फुटीकरणप्रवीणे निर्मले   
शिवज्ञाने दत्ते सति शिष्यो जीवन्नपि मुक्तः स्यात् स गुरुः शिवज्ञानसागर   
इत्यर्थः ॥ २९ ॥
</details>

इति ज्ञानगुरुस्थलम्

अथ क्रियालिङ्गस्थलम्

अथ- इष्टमूर्जं तपसानुयच्छति इत्यार्थ्वणी श्रुतिः एतद्विवरणरूपेण-

सकलं दृक्कलाग्राह्यमिष्टलिङ्गस्थलं महत् ।  
इष्टावाप्तिकरं साक्षादनिष्टपरिहारकम् ॥  
इष्टमूर्जं स्वभक्तानामनुयच्छति सर्वदा ।   
इष्टलिङ्गमिति प्राह तस्मादाथर्वणी श्रुति ॥



<details><summary>मरितोण्डदार्यः</summary>

इति वातुलतन्त्रवचनेन ज्ञानगुरुपदिष्टक्रिया यत्र लयं गच्छति   
तत्क्रियालिङ्गस्थलमिति सप्तभिः सूत्रैः प्रतिपादयति-
</details>

गुरोर्विज्ञानयोगेन क्रिया यत्र विलीयते ।  
तत्क्रियालिङ्गमाख्यातं सर्वैरागमपारगैः ॥ ३० ॥

गुरोः ज्ञानगुरोः विज्ञानयोगेन विशेषज्ञानयोगेन क्रिया यत्र

[[२८५]]

यस्मिन्नधिकरणे विलीयते तत्क्रियालिङ्गं   
क्रियार्थकमिष्टलिङ्गमित्यागमपारगैः शिवसिद्धान्तपारङ्गतैः   
सर्वैर्वीरशैवाचार्यैराख्यातं प्रोक्तमित्यर्थः ॥ ३० ॥

<details><summary>मरितोण्डदार्यः</summary>

ननु किं तत्स्वरूपमित्यत्राह-
</details>

परानन्दचिदाकारं परब्रह्मैव केवलम् ।   
लिङ्गं सद्रूपतापन्नं लक्ष्यते विश्वसिद्धये ॥ ३१ ॥



<details><summary>मरितोण्डदार्यः</summary>

नित्यानन्दस्वरूपं सद् अन्तर्मुखज्ञानस्वरूपं सद् अस्तितारूपं   
गतं केवलं परब्रह्मैव विश्वसिद्धये समस्तसत्क्रियासिद्ध्यर्थं लिङ्गम्   
इष्टलिङ्गमिति लक्ष्यत इत्यर्थः ॥ ३१ ॥

अथ सा सिद्धिः कथं भवतीत्यत्राह-
</details>

लिङ्गमेव परं ज्योतिर्भवति ब्रह्म केवलम् ।  
तस्मात् तत्पूजनादेव सर्वकर्मफलोदयः ॥ ३२ ॥



<details><summary>मरितोण्डदार्यः</summary>

परञ्ज्योतिः स्वरूपं केवलं परब्रह्मैव क्रियार्थलिङ्गम् । तस्मात्   
तत्पूजनादेव सर्वकर्मफलोदयः सकलसत्कर्मफलाविर्भावो भवति जायत   
इत्यर्थः ॥ ३२ ॥

तस्माल्लिङ्गमेव श्रेष्ठमित्याह-
</details>

परित्यज्य क्रियाः सर्वा लिङ्गपूजैकतत्पराः ।  
वर्तन्ते योगिनः सर्वे तस्माल्लिङ्गं विशिष्यते ॥ ३३ ॥



<details><summary>मरितोण्डदार्यः</summary>

सर्वे योगिनः सनकादिसमस्तयोगिनः सर्वाः क्रियाः समस्ता   
योगादिक्रियाः परित्यज्य इष्टलिङ्गपूजैकतत्पराः सन्तो वर्तन्ते तस्माल्लिङ्गं   
क्रियालिङ्गं विशिष्यत इत्यर्थः ॥ ३३ ॥
</details>

[[२८६]]

<details><summary>मरितोण्डदार्यः</summary>

ननु सनकादीनां यज्ञादिक्रियापरित्यागः किं निबन्धन इत्यत्राह-
</details>

यज्ञादयः क्रियाः सर्वा लिङ्गपूजांशसम्मिताः ।  
इति यत्पूज्यते सिद्धैस्तत्क्रियालिङ्गमुच्यते ॥ ३४ ॥



<details><summary>मरितोण्डदार्यः</summary>

यज्ञादयः क्रियाः सर्वा लिङ्गपूजालेशभाजिन इति मत्वा   
सनकादिभिः सिद्धैर्यल्लिङ्गं पूज्यते तस्मात्क्रियालिङ्गं   
सकलक्रियार्थलिङ्गमित्युच्यत इत्यर्थः ॥ ३४ ॥

तस्माल्लिङ्गपूजासम्पन्नस्य कापि क्रिया मास्त्वित्याह-
</details>

किं यज्ञैरग्निहोत्राद्यैः किं तपोभिश्च दुश्चरैः ।   
लिङ्गार्चनरतिर्यस्य स सिद्धः सर्वकर्मसु ॥ ३५ ॥



<details><summary>मरितोण्डदार्यः</summary>

सर्वकर्मसु सकलकर्मविषये सिद्धः सिद्धिमानित्यर्थः । शिष्टं   
स्पष्टम् ॥ ३५ ॥

अथ किमु ब्रह्मादयोऽपीष्टलिङ्गपूजामहिम्नैव   
जगन्निर्माणादिक्रियासिद्धिमन्तः सन्तः स्वस्वस्थानेषु लसन्तित्युक्त्वा   
क्रियालिङ्गस्थलं समापयति-
</details>

ब्रह्मविष्ण्वादयः सर्वे विबुधा लिङ्गमाश्रिताः ।   
सिद्धाः स्वस्वपदे भान्ति जगत्तन्त्राधिकारिणः ॥ ३६ ॥



<details><summary>मरितोण्डदार्यः</summary>

सिद्धाः प्रसिद्धाश्चेत्यर्थः । जगत्तन्त्राधिकारिणः   
जगन्निर्माणादिक्रियाधिकारिण इत्यर्थः । शिष्टं स्पष्टम् ॥ ३६ ॥
</details>

इति क्रियालिङ्गस्थलम्

अथभावलिङ्गस्थलम्

[[२८७]]



<details><summary>मरितोण्डदार्यः</summary>

अथ- भावग्राह्यमनीड्याख्यं भावाभावकरं परम् ।   
कलासर्गकरं देवं ये विदुस्ते जहुस्तनुम् ॥ [स्वे० उ० ५।१४] इति   
श्वेताश्वतरश्रुत्यनुसारेण निष्कऌअं भावलिङ्गं स्याद् भावग्राह्यं   
परात्परम् इति वातुलतन्त्रवचनानुसारेण च क्रियेव भावोऽपि यत्र लयं   
गच्छति तद्भावलयकारणीभूतप्राणलिङ्गमिति भावलिङ्गस्थलं   
निरूपयति-
</details>

क्रिया यथा लयं प्राप्ता तथा भावोऽपि लीयते ।   
यत्र तद् देशिकैरुक्तं भावलिङ्गमिति स्फुटम् ॥ ३७ ॥



<details><summary>मरितोण्डदार्यः</summary>

यथा क्रियालयस्थानं क्रियालिङ्गं तथा भावलयस्थानं   
भावलिङ्गं भावलयकारणीभूतं प्राणलिङ्गमिति देशकैः   
स्फुटमुक्तमित्यर्थः ॥ ३७ ॥
</details>

अथानयोः किं वैशिष्ट्यमित्यत्र भावलिङ्गं सूत्रद्वयेन विशेषयति-

भावेन गृह्यते देवो भगवान् परमः शिवः ।   
किं तेन क्रियते तस्य नित्यपूर्णो हि स स्मृतः ॥ ३८ ॥



<details><summary>मरितोण्डदार्यः</summary>

भगवान् षड्गुणैश्वर्यसम्पन्नः परमेश्वरो भावेन गृह्यते   
निर्मलान्तःकरणवृत्त्या प्रकाश्यत इति तेन बाह्यक्रियालयेन किं किं   
प्रयोजनम् न किञ्चित्प्रयोजनमित्यर्थः । कुत इत्यत्राह सः परमेश्वरो हि   
यस्मात् कारणान्नित्यपूर्णो नित्यतृप्त इति स्मृतः तस्मात् कारणात्   
क्रियापूजनेन प्रयोजनं नास्तीत्यर्थः ॥ ३८ ॥
</details>

अखण्डपरमानन्दबोधरूपः परः शिवः ।   
भक्तानामुपचारेण भावयोगात् प्रसीदति ॥ ३९ ॥



<details><summary>मरितोण्डदार्यः</summary>

अपरिच्छिन्नपरमानन्दचिद्रूपः परमेश्वरः शिवभक्तानां   
भक्तिपूर्वकमानसोपचारेण भावयोगाद् मनस्सन्निवेशात् प्रसीदति प्रसन्नो   
भवतीति भावलिङ्गं प्रशस्तमिति भावः ॥ ३९ ॥
</details>

[[२८८]]

<details><summary>मरितोण्डदार्यः</summary>

तस्माद् भावलिङ्गमेव प्रशस्तमिति कण्ठोक्त्यैवाह-
</details>

मृच्छिलाविहिताल्लिङ्गाद् भावलिङ्गं विशिष्यते ।  
निरस्तसर्वदोषत्वाद् ज्ञानमार्गप्रवेशनात् ॥ ४० ॥



<details><summary>मरितोण्डदार्यः</summary>

मृच्छिलादिनिर्मिताल्लिङ्गाद् भावलिङ्गं   
भावलयकारणीभूतप्राणलिङ्गं विशिष्यते विशिष्टं भवति । कुत   
इत्यत्राह निरस्तसर्वदोषत्वात् छेदनभेदनादिदोषरहितत्वाद्   
ज्ञानमार्गप्रवेशनादिति ॥ ४० ॥
</details>

अथ भावलिङ्गिनं कथयति-

विहाय बाह्यलिङ्गानि चिल्लिङ्गं मनसि स्मरन् ।   
पूजयेद् भावपुष्पैर्यो भावलिङ्गीति कथ्यते ॥ ४१ ॥



<details><summary>मरितोण्डदार्यः</summary>

यो मृच्छिलादिनिर्मितबाह्यलिङ्गानि परित्यज्य तत्प्राणेष्वन्तर्मनसो   
लिङ्गमाहुः इत्याथर्वणश्रुतिप्रसिद्धचिन्मयप्राणलिङ्गं मनसि हृत्कमले   
स्मरन् सन् भावपुष्पैः भावकल्पिताहिंसाद्यष्टपुष्पैः पूजयेत् स   
भावलिङ्गीति भावगोचरीभूतप्राणलिङ्गवानिति कथ्यत इत्यर्थः ॥ ४१ ॥
</details>

अथ तत्प्राणलिङ्गपूजक एव शिवयोगीति कथ्यते-

मूलाधारेऽथवा चित्ते भ्रूमध्ये वा सुनिर्मलम् ।   
दीपाकारं यजन् लिङ्गं भावद्रव्यैः स योगवान् ॥ ४२ ॥



<details><summary>मरितोण्डदार्यः</summary>

मूलाधारे मूलकमले अथवा चित्ते मध्यहृदये भ्रूमध्ये   
ऊर्ध्वहृदये वा दीपाकारम् हृदयकमलमध्ये दीपवद्वेदसारं   
प्रणवमयमतर्क्यं योगिभिर्ध्यानगम्यम् इति   
योगशास्त्रप्रसिद्धदीपोपमम् अत्यन्तनिर्मलं लिङ्गं प्राणलिङ्गं   
भावद्रव्यैः पूर्वोक्तभावपुष्पैर्यः पूजयेत् स योगवान्   
शिवयोगवानित्यर्थः ॥ ४२ ॥
</details>

[[२८९]]



<details><summary>मरितोण्डदार्यः</summary>

अथ भावपूजामेव विशेषयित्वा शिवयोगी क्रियालिङ्गनिष्ठो नेति   
कथयति-
</details>

स्वानुभूतिप्रमाणेन ज्योतिर्लिङ्गेन संयुतः ।   
शिलामृद्दारुसम्भूतं न लिङ्गं पूजयत्यसौ ॥ ४३ ॥



<details><summary>मरितोण्डदार्यः</summary>

असौ शिवयोगी स्वानुभूतिप्रमाणेन   
अहमस्मीत्यकर्मकस्वानुभवप्रमाणेन ज्योतिर्लिङ्गेन चिन्मयप्राणलिङ्गेन   
संयुक्तः सन् पाषाणमृत्काष्ठनिर्मितं लिङ्गं न पूजयेद्   
नार्चयतीत्यर्थः ॥ ४३ ॥
</details>

अथ भावसिद्धज्योतिर्लिङ्गपूजां विशिष्टीकृत्य भावलिङ्गस्थलं   
समापयति-

क्रियारूपा तु या पूजा सा ज्ञेया स्वल्पसंविदाम् ।   
आन्तरा भावपूजा तु शिवस्य ज्ञानिनां मता ॥ ४४ ॥



<details><summary>मरितोण्डदार्यः</summary>

शिवस्य शिवलिङ्गस्य क्रियारूपा तु या पूजा   
कर्मकाण्डप्रसिद्धक्रियास्वरूपिणी या पूजाऽस्ति सा स्वल्पसंविदाम्   
अज्ञानिनामेव मता सम्मता सती ज्ञेया । आन्तरा भावपूजा तु   
ज्ञानकाण्डप्रसिद्धान्तःपूजा ज्ञानिनां परिपूर्णशिवज्ञानिनां मता   
सम्मता ॥ ४४ ॥
</details>

इति भावलिङ्गस्थलम्

अथ ज्ञानलिङ्गस्थलम्



<details><summary>मरितोण्डदार्यः</summary>

अथ- अचिन्त्यं चाप्रमेयं च व्यक्ताव्यक्तं परं च यत् ।   
सूक्ष्मात्सूक्ष्मतरं ज्ञानं तन्मे मनः शिवसङ्कल्पमस्तु ॥ इति   
श्रुत्यनुसारेण परात्परं तु यत्प्रोक्तं तृप्तिलिङ्गं तदुच्यते ।   
भावनातीतमव्यक्तं परं ब्रह्म शिवाभिधम् ॥ इति   
प्रवृत्तवातुलोत्तरवचनानुसारेण च भावलिङ्गप्रकाशकज्ञानलयस्थानं   
तृप्तिलिङ्गापरपर्यायं ज्ञानलिङ्गस्थलं निरूपयति-
</details>

तद्भावज्ञापकज्ञानं लयं यत्र समश्नुते ।   
तज्ज्ञानलिङ्गमाख्यातं शिवतत्त्वार्थकोविदैः ॥ ४५ ॥

तद्भावज्ञापकज्ञानं तद्भावलिङ्गप्रकाशकज्ञानं यत्र लयं   
गच्छति तद्

[[२९०]]

ज्ञानलिङ्गं ज्ञानाश्रयीभूततृप्तिलिङ्गमिति   
शिवतत्त्वरहस्यार्थवेदिभिर्वीरशैवेराख्यातमित्यर्थः ॥ ४५ ॥

अथ तदेव विशदयति-

त्रिमूर्तिभेदनिर्मुक्तं त्रिगुणातीतवैभवम् ।   
ब्रह्म यद् बोध्यते तत्तु ज्ञानलिङ्गमुदाहृतम् ॥ ४६ ॥



<details><summary>मरितोण्डदार्यः</summary>

ब्रह्मविष्णुरुद्रलक्षणमूर्तित्रयभेदरहितं   
सत्त्वरजस्तमोरूपगुणत्रयोत्तिर्णतुर्यतुर्यातीतसम्पत्तिमद् ब्रह्म बोध्यते   
श्रुतिगुरुत्वानुभवैः प्रकाश्यते तज्ज्ञानलिङ्गं   
ज्ञानस्याश्रयीभूततृप्तिलिङ्गमित्युच्यत इत्यर्थः ॥ ४६ ॥
</details>

अथ तद् ज्ञानलिङ्गं सूत्रद्वयेन विशेषयति-

स्थूले क्रियासमापत्तिः सूक्ष्मे भावस्य सम्भवः ।   
स्थूलसूक्ष्मपदातीते ज्ञानमेव परात्मनि ॥ ४७ ॥



<details><summary>मरितोण्डदार्यः</summary>

स्थूले स्थूलरूपेष्टलिङ्गे क्रियारूपपूजासम्पत्तिः सूक्ष्मे   
प्राणलिङ्गे भावोद्भवः निर्मलत्वमित्यर्थः । स्थूलसूक्ष्मपदातीते   
परात्मनि तृप्तिलिङ्गरूपपरमात्मनि ज्ञानमेव ॥ ४७ ॥
</details>

ननु उपासनार्थं स्थूलसूक्ष्मरूपाणि   
शिवस्यावश्यमपेक्षणीयानीत्यत्राह-

कल्पितानि हि रूपाणि स्थूलानि परमात्मनः ।   
सूक्ष्माण्यपि च तैः कि वा परबोधं समाचरेत् ॥ ४८ ॥



<details><summary>मरितोण्डदार्यः</summary>

परमात्मनः स्थूलसूक्ष्मरूपाणां मायाकल्पितत्वेन   
केवलमुमुक्षूणां तैः प्रयोजनाभावात् परबोधं   
परब्रह्ममयतृप्तिलिङ्गमेव समाचरेद् उत्कृष्टत्वेन जानीयादित्यर्थः ॥ ४८ ॥
</details>

[[२९१]]

अथ उत्कृष्टपरबोधाभिज्ञ एव ज्ञानलिङ्गीति कथयति-

परात्परं तु यद् ब्रह्म परमानन्दलक्षणम् ।  
शिवाख्यं ज्ञायते येन ज्ञानलिङ्गीति कथ्यते ॥ ४९ ॥



<details><summary>मरितोण्डदार्यः</summary>

परात्परं विश्वापेक्षया परमुत्कृष्टशक्तितत्त्वं तदाश्रयत्वात्   
ततोऽप्युत्कृष्टं परमानन्दलक्षणं शिवाख्यं यत्परब्रह्म तद् येन   
ज्ञायते स ज्ञानलिङ्गीति भण्यत इत्यर्थः ॥ ४९ ॥
</details>

अथ ज्ञानलिङ्ग्येव परमुक्त इत्युक्त्वा ज्ञानलिङ्गस्थलं समापयति-

बाह्यक्रियां परित्यज्य चिन्तामपि च मानसीम् ।   
अखण्डज्ञानरूपत्वं यो भजेन्मुक्त एव सः ॥ ५० ॥



<details><summary>मरितोण्डदार्यः</summary>

यो बाह्यक्रियाम् इष्टलिङ्गसम्बन्धिनीं बाह्यक्रियापूजाम् मानसीं   
चिन्तामपि च प्राणलिङ्गसम्बन्धिनीमान्तरध्यानपूजां च परित्यज्य   
अखण्डज्ञानरूपत्वं परिपूर्णतृप्तिलिङ्गं भजेत् स मुक्त एवेत्यर्थः ॥ ५० ॥
</details>

इति ज्ञानलिङ्गस्थलम्

अथ स्वयंस्थलम्

अथ- परं ज्योतिरुपसम्पद्य स्वेन रूपेणाभिनिष्पद्यते । स उत्तमः पुरुषस्तत्र   
पर्येति [छा० उ० ८।१२।३] इति छान्दोग्यश्रुतेः-

प्राणलिङ्गपरिज्ञानानन्दः स शिवलाञ्छनः ।  
बाह्यकर्मपरित्यागी स स्वयं लिङ्गमुच्यते ॥

[[२९२]]

इति वातुलोत्तरवचनाच्च ज्ञानलिङ्ग्येव स्वयंस्थलसम्पन्न इति निरूपयति-

तद्भावज्ञापकज्ञानं यत्र ज्ञाने लयं व्रजेत् ।   
तद्वानेष समाख्यातः स्वाभिधानो मनीषिभिः ॥ ५१ ॥



<details><summary>मरितोण्डदार्यः</summary>

तद्भावज्ञापकज्ञानलयस्थानवानेष ज्ञानलिङ्गी स्वाभिधानः   
स्वयंलिङ्गाभिधान इति मनीषिभिः शिवज्ञानिभिः समाख्यात् इत्यर्थः ॥ ५१   
॥
</details>

अथ तदाचारं प्रकाशयति सूत्रचतुष्टयेन-

स्वच्छन्दाचारसन्तुष्टो ज्योतिर्लिङ्गपरायणः ।   
आत्मस्थसकलाकारः स्वाभिधो मुनिसत्तमः ॥ ५२ ॥



<details><summary>मरितोण्डदार्यः</summary>

ज्योतिर्लिङ्गपरायणो बाह्यलिङ्गवैमुख्येन चिल्लिङ्गनिष्ठः   
स्वैराचारसन्तुष्टः शिवात्मनि विद्यमानसकलाकारवान् मुनिश्रेष्ठ एव   
स्वयंलिङ्गाभिधानवानित्यर्थः ॥ ५२ ॥
</details>

निर्ममो निरहङ्कारो निरस्तक्लेशपञ्चकः ।   
भिक्षाशी समबुद्धिश्च मुक्तप्रायो मुनिर्भवेत् ॥ ५३ ॥



<details><summary>मरितोण्डदार्यः</summary>

विषयेषु ममताशून्यः शरीरादिष्वहमित्यभिमानशून्यः   
अविद्यादिपञ्चक्लेशरहितः भिक्षान्नभोक्ता लोष्टाश्मकाञ्चनेषु   
समबुद्धिमान् मुनिः स्वयंलिङ्गाभिधानवान् यतिः मुक्तप्रायः   
परमुक्तसदृशः स्यात् चरमदेहत्वादिति ॥ ५३ ॥
</details>

यदृच्छालाभसन्तुष्टो भस्मनिष्ठो जितेन्द्रियः ।   
समवृत्तिर्भवेद् योगी भिक्षुके वा नृपेऽथवा ॥ ५४ ॥



<details><summary>मरितोण्डदार्यः</summary>

स्पष्टम् ॥ ५४ ॥
</details>

[[२९३]]

पश्यन् सर्वाणि भूतानि संसारस्थानि सर्वशः ।   
स्मयमानः परानन्दे लीनात्मा वर्तते सुधीः ॥ ५५ ॥



<details><summary>मरितोण्डदार्यः</summary>

सुधीः शोभनबुद्धिमान् स्वयंलिङ्गयतिः सर्वशः सर्वत्र   
संसारस्थानि संसारचक्रस्थितानि सर्वाणि भूतानि पश्यन् स्मयमानः सन्   
विस्मयवान् सन् परानन्द परमानन्दमयमहालिङ्गे लीनात्मा लयं गतः   
सन् वर्तत इत्यर्थः ॥ ५५ ॥
</details>

अथ तस्य यतीश्वरस्य नित्यकर्मोक्त्वा स्वयंस्थलं समापयति-

ध्यानं शैवं तथा ज्ञानं भिक्षा चैकान्तशीलता ।   
यतेश्चत्वारि कर्माणि न पञ्चममिहेष्यते ॥ ५६ ॥



<details><summary>मरितोण्डदार्यः</summary>

शिवज्ञानं शिवाधिक्यज्ञानम् शिवध्यानम् भिक्षाहारः   
एकान्तशीलत्वम्-यतेः स्वयलिङ्गशिवयोगिन एतानि चत्वारि कर्माणि । पञ्चकर्म   
नेच्छाविषयीक्रियते ॥ ५६ ॥
</details>

इति स्वयंस्थलम्

अथ चरस्थलम्



<details><summary>मरितोण्डदार्यः</summary>

अथ-आत्मरतिरात्मक्रीड आत्ममिथुन आत्मानन्दः स स्वराड् भवति ।   
तस्य सर्वेषु लोकेषु कामचारो भवति [छा० उ० ७।२५।२] इति छान्दोग्यश्रुतेः ।
</details>

अहम्ममत्वशून्यात्मा निजबोधैकरूपदृक् ।   
स्वयमेव स्वयं भूत्वा चरतीति चरः स्मृतः ॥



<details><summary>मरितोण्डदार्यः</summary>

इति वातुलोत्तरवचनाच्च स स्वयंलिङ्गसम्पन्न एव स्वयं भूत्वा   
सञ्चरतीति चरलिङ्गस्थलरूप इति कथयति-
</details>

[[२९४]]

स्वरूपज्ञानसम्पन्नो ध्वस्ताहम्ममताकृतिः ।  
स्वयमेव स्वयं भूत्वा चरतीति चराभिधः ॥ ५७ ॥



<details><summary>मरितोण्डदार्यः</summary>

स्वयंलिङ्गीति शेषः । निरस्ताहङ्कारममकारवान्   
स्वस्वरूपज्ञानसम्पन्नः स्वयंलिङ्गी स्वयमेव स्वयं भूत्वा चरतीति   
चरलिङ्गाभिधानवानित्यर्थः ॥ ५७ ॥
</details>

अथ तस्य चरलिङ्गस्याचारं पञ्चभिः सूत्रैः प्रतिपादयति-

कामक्रोधादिनिर्मुक्तः शान्तिदान्तिसमन्वितः ।   
समबुद्ध्या चरेद् योगी सर्वत्र शिवबुद्धिमान् ॥ ५८ ॥



<details><summary>मरितोण्डदार्यः</summary>

स्पष्टम् ॥ ५८ ॥
</details>

इदं मुख्यमिदं हीनमिति चिन्तामकल्पयन् ।   
सर्वत्र सञ्चरेद् योगी सर्वं ब्रह्मेति भावयन् ॥ ५९ ॥

योगी शिवयोगीत्यर्थः । शिष्टं स्पष्टम् ॥ ५१ ॥

न सम्मानेषु सम्प्रीतिं नावमानेषु च व्यथाम् ।   
कुर्वाणः सञ्चरेद् योगी कूटस्थे स्वात्मनि स्थितः ॥ ६० ॥



<details><summary>मरितोण्डदार्यः</summary>

कूटस्थे स्वात्मनि तुर्यसाक्षिकप्रत्यगात्मलक्षणनिजरूपे विद्यमानः   
शिवयोगी सम्मानेषु सम्प्रीतिमवमानेषु दुःखं च न कुर्वाणः   
अकुर्वाणः सन् सञ्चरेत् ॥ ६० ॥
</details>

[[२९५]]

अप्राकृतैर्गुणैः स्वीयैः सर्वं विस्मापयन् जनम् ।   
अद्वैतपरमानन्दमुदितो देहिवच्चरेत् ॥ ६१ ॥



<details><summary>मरितोण्डदार्यः</summary>

शिवाद्वैतोद्भूतपरमानन्दसन्तोषितः शिवयोगी अप्राकृतैर्लोकोत्तरैः   
स्वकीयैर्गुणैः सर्वजनं विस्मययुक्तं सन्तं कुर्वन् सन् शरीरीव चरेत्   
चरतीत्यर्थः ॥ ६१ ॥
</details>

न प्रपञ्चे निजे देहे न धर्मे न च दुष्कृते ।  
गतवैषम्यधीर्धीरो यतिश्चरति देहिवत् ॥ ६२ ॥



<details><summary>मरितोण्डदार्यः</summary>

गतवैषम्यधीः विधिनिषेधादिषु विगतविषमबुद्धिः धीरः   
स्थिरचित्तः यतिः शिवयोगी निजे देहे सति देहिवत् प्राकृतवत् प्रपञ्चे न चरति   
धर्मे पुण्यकृत्ये पापकृत्येऽपि न चरतीत्यर्थः ॥ ६२ ॥
</details>

अथ चरलिङ्गस्थलं समापयति-

प्राकृतैश्वर्यसम्पत्तिपराङ्मुखमनःस्थितिः ।   
चिदानन्दनिजात्मस्थो मोदते मुनिपङ्गवः ॥ ६३ ॥



<details><summary>मरितोण्डदार्यः</summary>

प्रकृतितत्त्वसमुद्भूतब्रह्मविष्ण्वाद्यैश्वर्यसम्पत्तिविमुखी-  
भूतचित्तवृत्तिर्यतिश्रेष्ठश्चिदानन्दस्वरूपनिष्ठः सन् मोदते   
सुखमनुभवन्नास्त इत्यर्थः ॥ ६३ ॥
</details>

इति चरस्थलम्

अथ परस्थलम्



<details><summary>मरितोण्डदार्यः</summary>

अथ - तद्ब्रह्माहमिति ज्ञात्वा ब्रह्म सम्पद्यते परम् इत्यमृत [ब्र० बि०   
उ० ८] (ब्रह्म)-बिन्दुश्रुतेः-
</details>

स्वयं स्वयन्त्वमासाद्य चरतो न परः स्मृतः ।

[[२९६]]

असौ ततोऽतीतवर्णाश्रमत्वेन परः स्मृतः ॥



<details><summary>मरितोण्डदार्यः</summary>

इति वातुलोत्तरवचनाच्च स्वरूपसिद्धत्वेन चरतस्तस्य शिवयोगी-श्वरस्य   
परं नास्तीति ज्ञानस्य परलिङ्गस्थलं सप्तभिः सूत्रैः प्रतिपादयति-
</details>

स्वयमेव स्वयं भूत्वा चरतः स्वस्वरूपतः ।   
परं नास्तीति बोधस्य परत्वमभिधीयते ॥ ६४ ॥



<details><summary>मरितोण्डदार्यः</summary>

स्वयमेव स्वयं भूत्वा चरतस्तस्य शिवयोगिनः स्वस्वरूपतः परं   
नास्तीति ज्ञानस्य परलिङ्गत्वमभिधीयत इत्यर्थः ॥ ६४ ॥

अथ तस्य वर्तनाप्रकारमाह-
</details>

स्वतन्त्रः सर्वकृत्येषु स्वं परत्वेन भावितः ।   
तृणीकुर्वन् जगज्जालं वर्तते शिवयोगिराट् ॥ ६५ ॥



<details><summary>मरितोण्डदार्यः</summary>

स्वं परत्वेन विश्वाधिकत्वेन भावितः परामृष्टः शिवयोगिराट्   
शिवयोगीश्वरः सर्वकृत्येषु स्वतन्त्रः सन् जगज्जालं जगत्समूहं   
तृणीकुर्वन् सन् वर्तत इत्यर्थः ॥ ६५ ॥

अथ स कथं मोदत इत्यत्राह-
</details>

वर्णाश्रमसमाचारमार्गनिष्ठापराङ्मुखः ।   
सर्वोत्कृष्टं स्वमात्मानं पश्यन् योगी तु मोदते ॥ ६६ ॥

योगी शिवयोगीत्यर्थः । शिष्टं स्पष्टम् ॥ ६६ ॥

<details><summary>मरितोण्डदार्यः</summary>

अथ किमिदं सर्वोत्कृष्टत्वमित्यत्राह-
</details>

विश्वातीतं परम्ब्रह्म शिवाख्यं चित्स्वरूपकम् ।  
तदेवाहमिति ज्ञानी सर्वोत्कृष्टः स उच्यते ॥ ६७ ॥



<details><summary>मरितोण्डदार्यः</summary>

स्पष्टम् ॥ ६७ ॥
</details>

[[२९७]]

<details><summary>मरितोण्डदार्यः</summary>

ननु ब्रह्मस्वरूपत्वे ब्रह्मवन्मुक्त एव स्यादित्यत्राह-
</details>

अचलं ध्रुवमात्मानमनुपश्यन्निरन्तरम् ।   
निरस्तविश्वविभ्रान्तिर्जीवन्मुक्तो भवेन्मुनिः ॥ ६८ ॥



<details><summary>मरितोण्डदार्यः</summary>

अचलमचञ्चलं ध्रुवं नित्यमात्मानं स्वरूपं   
निरन्तरमखण्डित्वेन अनुपश्यन् अनन्यत्वेन पश्यन् मुनिः शिवयोगी   
निरस्तविश्वविभ्रान्तिः निराकृतप्रापञ्चिकभ्रान्तिमान् सन् जीवन्मुक्त   
आहारव्यवहारादिना जीवन्नपि पुनर्जन्मान्तराभावान्मुक्त इत्यर्थः ॥ ६८ ॥

ननु वर्णाश्रमगतसमाचारपरित्यागेन कर्मदेवताः कुपिता   
भवन्तीति कथं जीवन्मुक्त इत्यत्राह-
</details>

ब्रह्माद्याः किं नु कुर्वन्ति देवताः कर्ममार्गगाः ।   
कर्मातीतपदस्थस्य स्वयं ब्रह्मस्वरूपिणः ॥ ६९ ॥



<details><summary>मरितोण्डदार्यः</summary>

स्वयं स्वयमेव ब्रह्मस्वरूपिणः ब्रह्मस्वरूपवान् सन्   
कर्मातीतपदस्थस्य पुण्यपापादिकर्मकाण्डोत्तीर्णस्थानगतस्य   
शिवयोगिनः कर्ममार्गगा ब्रह्मविष्ण्वाद्या देवताः किं नु कुर्वन्ति न   
किमपि कर्तुं कुशला इत्यर्थः ॥ ६९ ॥

पुनरयं शिवयोग्येवाज्ञानं विमोचयतीत्याह-
</details>

स्वेच्छया सञ्चरेद् योगी विमुञ्चन् देहमानिताम् ।   
दर्शनैः स्पर्शनैः सर्वाज्ञानपि विमोचयेत् ॥ ७० ॥



<details><summary>मरितोण्डदार्यः</summary>

देहमानितां देहाभिमानं विमुञ्चन् शिवयोगी स्वेच्छया   
सञ्चरन्नपि स्वैराचारसम्पन्नोऽपि दर्शनस्पर्शनाभ्यां सर्वानज्ञान्   
प्राकृतजनान् विमोचयेद् मुक्तान् कुर्यादित्यर्थः ॥ ७० ॥
</details>

[[२९८]]



<details><summary>मरितोण्डदार्यः</summary>

अथ-निरञ्जनः परमं साम्यमुपैति दिव्यम् इति श्रुते   
परलिङ्गरूपशिवयोगीश्वर एव शिवभावसम्पन्नत्वाज्जीवन्मुक्त इत्युक्त्वा   
परस्थलं समापयति-
</details>

नित्ये निर्मलभावने निरुपमे निर्धूतविश्वभ्रमे  
सत्तानन्दचिदात्मके परशिवे साम्यं गतः संयमी ।  
प्रध्वस्ताश्रमवर्णधर्मनिगलः स्वच्छन्दसञ्चारवान्  
देहीवाद्भुतवैभवो विजयते जीवन्विमुक्तः सुधीः ॥ ७१ ॥

इति श्रीमत्षट्स्थलब्रह्मिण शिवयोगिनाम्ना रेणुकाचार्येण विरचिते   
सिद्धान्तशिखामणौ लिङ्गस्थले भक्तस्थलगतनवविधलिङ्गप्रसङ्गो नाम   
पञ्चदशः परिच्छेदः समाप्तः ॥ १५ ॥



<details><summary>मरितोण्डदार्यः</summary>

नित्ये निर्मलस्वरूपे उपमातीते निरस्तसमस्तदोषे सच्चिदानन्दात्मके   
परशिवे ज्ञातृत्वकर्तृत्वयोगात् साम्यं गतः   
प्रध्वस्तचतुर्वर्णचतुराश्रमधर्मशृङ्खलः स्वच्छन्दाचारवान्   
स्वेच्छाचारवान् जीवन्मुक्तः सुधीः परलिङ्गरूपशिवयोगी देहीव   
देहवानपि अद्भुतवैभवः सन् आश्चर्यभूतमहत्त्वसम्पत्तिमान् सन् विजयते   
सर्वोत्कर्षेण वर्तत इत्यर्थः ॥ ७१ ॥
</details>

इति श्रीमत्पदवाक्यप्रमाणपारावारधुरीणश्रीमरितोण्टदार्येण   
विरचितायां तत्त्वप्रदीपिकाख्यायां सिद्धान्तशिखामणिव्याख्यायां   
भक्तस्थलस्य नवविधलिङ्गप्रसङ्गनामा पञ्चदशः परिच्छेदः ॥ १५ ॥
