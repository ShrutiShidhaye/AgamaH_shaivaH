+++
title = "१६ माहेश्वर-स्थलाश्रित-नव-लिङ्ग-प्रसङ्गः"

+++
षोडशः परिच्छेदः

अथ क्रियागमस्थलम्

अथागस्त्यप्रश्नः । अगस्त्य उवाचेति-

स्थलानां नवकं प्रोक्तं भक्तस्थलसमाश्रयम् ।   
माहेश्वरस्थले सिद्धं स्थलभेदं वदस्व मे ॥ १ ॥



<details><summary>मरितोण्डदार्यः</summary>

स्पष्टम् ॥ १ ॥
</details>

श्रीरेणुकः प्रत्युत्तरं वक्ति रेणुक उवाचेति-

माहेश्वरस्थले सन्ति स्थलानि नव तापस ।  
क्रियागमस्थलं पूर्वं ततो भावागमस्थलम् ॥ २ ॥

ज्ञानागमस्थलं चाथ सकायस्थलमीरितम् ।  
ततोऽकायस्थलं प्रोक्तं परकायस्थलं ततः ॥ ३ ॥

धर्माचारस्थलं चाथ भावाचारस्थलं ततः ।  
ज्ञानाचारस्थलं चेति क्रमादेषां भिदोच्यते ॥ ४ ॥



<details><summary>मरितोण्डदार्यः</summary>

स्पष्टम् ॥ २-४ ॥
</details>

प्। ३००)



<details><summary>मरितोण्डदार्यः</summary>

अथ- यान्यनवद्यानि कर्माणि तानि सेवितव्यानि नो इतराणि [तै० उ० ११।१] इति   
श्रुतेः अल्पक्रिया बहुफलं वीरशैवे महेश्वरि इति वातुलतन्त्रवचनाच्च   
पूर्वोक्तपरस्थलसम्पन्नः शिवयोगीश्वर एव शिवः तस्य पूजैव क्रिया   
तत्परागम एव क्रियागम इति क्रियागमस्थलं निरूपयति-
</details>

शिवो हि परमः साक्षात् पूजा तस्य क्रियोच्यते ।  
तत्परा आगमा यस्मात् तदुक्तोऽयं क्रियागमः ॥ ५ ॥



<details><summary>मरितोण्डदार्यः</summary>

परमः पूर्वोक्तपरलिङ्गशिवयोगीश्वर एव साक्षाच्छिवो हि   
प्रत्यक्षीभूतः शिवः तस्य पूजा क्रियोच्यते क्रियेत्युच्यत इत्यर्थः । आगमा   
यस्मात् कारणात् तत्पराः क्रियाप्रधानाः तत् तस्मात् कारणाद् अयं   
क्रियागम इत्युच्यत इत्यर्थः ॥ ५ ॥
</details>

अथ तत्पूजाक्रियामेव पञ्चभिः सूत्रैर्विशेषयति-

प्रकाशते यथा नाग्निररण्यां मन्थनं विना ।   
क्रियां विना तथान्तःस्थो न प्रकाशो भवेच्छिवः ॥ ६ ॥



<details><summary>मरितोण्डदार्यः</summary>

अरण्यां दारुपात्रे वह्निर्मन्थनं विना यथा न प्रकाशते तथा   
पूजाक्रियां विना अन्तःस्थो लिङ्गमध्यस्थः शिवः प्रकाशो न   
भवेदित्यर्थः ॥ ६ ॥

अथ सा पूजा कथं कर्तव्येत्यत्राह-
</details>

न यथा विधिलोपः स्याद्यथा देवः प्रसीदति ।   
यथागमः प्रमाणं स्यात्तथा कर्म समाचरेत् ॥ ७ ॥



<details><summary>मरितोण्डदार्यः</summary>

विधिलोप इति कर्तव्यतालक्षणनियमलोप इत्यर्थः । विधेर्लोपे शिवो न   
प्रसीदति तथागमस्याप्रामाण्यं प्राप्नुयात् । तस्मात् यथा विधेर्लोपो न   
भवति तथा पूजा कर्तव्येत्यर्थः ॥ ७ ॥
</details>

प्। ३०१)

<details><summary>मरितोण्डदार्यः</summary>

ननु शिवपूजा किमर्थं कर्तव्येत्यत्राह-
</details>

विधिः शिवनियोगोऽयं तस्माद् विहितकर्मणि ।   
शिवाराधनबुद्ध्यैव निरतः स्याद् विचक्षणः ॥ ८ ॥



<details><summary>मरितोण्डदार्यः</summary>

विहितकर्मणि शास्त्रोक्तकर्मण्ययं विधिः शिवपूजा कर्तव्येति विधिः   
शिवनियोगः शिवस्याज्ञारूपः तस्माद् विचक्षणः प्रवीणः   
शिवाराधनबुद्धौ निरत आसक्तः स्यात् अन्यथा शिवाज्ञानलङ्घने   
नरकं व्रजेदित्यर्थः ॥ ८ ॥

अथ शिवपूजाप्रकारः कथं ज्ञातव्य इत्यत्राह-
</details>

गुरोरादेशमासाद्य पूजयेत् परमेश्वरम् ।  
पूजिते परमेशाने पूजिताः सर्वदेवताः ॥ ९ ॥



<details><summary>मरितोण्डदार्यः</summary>

गुरूपदिष्टप्रकारेण शिवलिङ्गं पूजयेत् । तस्मिन् पूजिते सर्वे देवाः   
पूजिताः स्युः शिवलिङ्गस्य सर्वदेवमयत्वेन सर्वदेवाः प्रसन्नाः   
स्युरित्यर्थः ॥ ९ ॥

ननु शिवपूजनस्य किं फलमित्यत्राह-
</details>

सदा शिवार्चनोपायसामग्रीव्यग्रमानसः ।   
शिवयोगरतो योगी मुच्यते नात्र संशयः ॥ १० ॥



<details><summary>मरितोण्डदार्यः</summary>

सर्वदा   
शिवलिङ्गपूजासाधनसामग्रीसम्पादनरूपशिवयोगनिष्ठः शिवयोगी   
मलमायादिपाशमुक्तो भवति । अस्मिन्नर्थे संशयो नास्तीत्यर्थः ॥ १० ॥

ननु- ज्ञानादेव तु कैवल्यम् इत्यादिवचनैर्ज्ञानस्यैव   
मोक्षसाधत्वं प्रतीयते न कर्मण इत्याशङ्क्य-
</details>

न क्रियारहितं ज्ञानं न ज्ञानरहिता क्रिया ।   
अपश्यन्नन्धको दग्धोऽगच्छन् पङ्गुश्च दह्यते ॥

प्। ३०२)

इति शिवरहस्यवचनानुसारेण समाधत्ते-

अन्धपङ्गुवदन्योऽन्यसापेक्षो ज्ञानकर्मणी ।  
फलौत्पत्तौ विरक्तस्य तस्मात् तद्द्वयमाचरेत् ॥ ११ ॥



<details><summary>मरितोण्डदार्यः</summary>

ज्ञानकर्मणी ज्ञानक्रिये अन्धपङ्गुवदन्योन्यसापेक्षे इति तद्द्वयं   
ज्ञानक्रियाद्वयम् । तस्मात् फलोत्पत्तौ परापरमुक्तिरूपफलोत्पत्तौ विरक्त   
आचरेदित्यर्थः ॥ ११ ॥

ननु सिद्धज्ञानिनां कर्मणा प्रयोजनं नास्तीत्यत्राह-
</details>

ज्ञाने सिद्धेऽपि विदुषां कर्मापि विनियुज्यते ।  
फलाभिसन्धिरहितं तस्मात् कर्म न सन्त्यजेत् ॥ १२ ॥



<details><summary>मरितोण्डदार्यः</summary>

न कर्मणा इति श्रुतेः काम्यकर्मपरत्वाद् विदुषां ज्ञाने सिद्धेऽपि   
वेदान्तेऽग्निहोत्रवत् फलापेक्षारहितं कर्म विधीयत एव   
तत्तदाश्रमविहितकर्मपरित्यागे पातित्यात्-
</details>

ज्ञानं प्रधानं न तु कर्महीनं  
कर्म प्रधानं न तु चिद्विहीनम् ।  
तस्माद् द्वयोरेव भवेत्  
प्रसिद्धिर्नह्येकपक्षो विहगः प्रयाति ॥

इत्यभियुक्तोक्तेश्च निष्कामकर्मानुष्ठानं न सन्त्यजेदित्यर्थः ॥ १२ ॥

अथाचारस्याधिक्यं प्रतिपादयति-

आचार एव सर्वेषामलङ्काराय कल्प्यते ।   
आचारहीनः पुरुषो लोके भवति निन्दितः ॥ १३ ॥



<details><summary>मरितोण्डदार्यः</summary>

स्पष्टम् ॥ १३ ॥
</details>

प्। ३०३)

तस्मात् सत्कर्माचरणवान् भवेदित्युक्त्वा क्रियागमस्थलं समापयति-

ज्ञानेनाचारयुक्तेन प्रसीदति महेश्वरः ।  
तस्मादाचारवान् ज्ञानी भवेदादेहपातनम् ॥ १४ ॥



<details><summary>मरितोण्डदार्यः</summary>

स्पष्टम् ॥ १४ ॥
</details>

इति क्रियागमस्थलम्

अथ भावागमस्थलम्



<details><summary>मरितोण्डदार्यः</summary>

अथ-यं यथोपासते तदेव भवति यद्भावं तद्भवति यथाकारि   
तथाचारि तथा भवति इति बृहदारण्यकश्रुतेः शिवभावानुसन्धानाच्छिवो   
भावे प्रकाशते इति योगजागमस्थितेश्च निष्कामकर्मानुष्ठानवतो   
विरक्तस्य भावचिह्नमेव भावागमस्थलमिति निरूपयति-
</details>

भावचिह्नानि विदुषो यानि सन्ति विरागिणः ।   
तानि भावागमत्वेन वर्तन्ते सर्वदेहिनाम् ॥ १५ ॥



<details><summary>मरितोण्डदार्यः</summary>

विरागिणः असत्क्रियाफलविरक्तस्य विदुषो ज्ञानिनः शिवयोगिनः यानि   
भावचिह्नानि सन्ति तानि सर्वदेहिनां प्राकृतानां भावागमत्वेन वर्तन्त   
इत्यर्थः ॥ १५ ॥
</details>

अथ पूर्वोक्तज्ञानाचारापेक्षया भाव एव विशिष्ट इति सूत्रद्वयेन कथयति-

शिवोऽहमिति भावोऽपि शिवतापत्तिकारणम् ।  
न ज्ञानमात्रं नाचारो भावयुक्तः शिवो भवेत् ॥ १६ ॥



<details><summary>मरितोण्डदार्यः</summary>

शिवोऽहमिति भावः शिवत्वप्राप्तिकारणम् ज्ञानमात्रं न   
शिवतापत्तिकारणं न भवतीत्यर्थः । आचारः केवलसत्क्रियाचारोऽपि न   
शिवत्वप्राप्तिकारणं न किन्तु भावयुक्तः शिवोऽहमिति भावेन संयुक्त एव   
शिवः शिवस्वरूपो भवेदित्यर्थः ॥ १६ ॥
</details>

प्। ३०४)

<details><summary>मरितोण्डदार्यः</summary>

ननु ज्ञानभावयोः को भेद इत्यत्राह-
</details>

ज्ञानं वस्तुपरिच्छेदो ध्यानं तद्भावकारणम् ।   
तस्मात् ज्ञाते महादेवे ध्यानयुक्तो भवेत् सुधीः ॥ १७ ॥



<details><summary>मरितोण्डदार्यः</summary>

वस्तुपरिच्छेद इदमेतादृशमिति वस्तुस्वरूपनिर्णायकं ज्ञानम्   
तद्भावकारणं निर्णीतस्य वस्तुनो भावस्य धर्मलाभस्य कारणं   
ध्यानं तदेवाहमिति मननम् । तस्मात् शिवे ज्ञाते सति सुधीः सुज्ञानी   
ध्यानयुक्तो भावेन संयुक्तो भवेत् स्यादित्यर्थः ॥ १७ ॥

अथ कथं भावयेदित्यत्राह-
</details>

अन्तर्बहिश्च सर्वत्र परिपूर्णं महेश्वरम् ।  
भावयेत् परमानन्दलब्धये पण्डितोत्तमः ॥ १८ ॥

अन्तर्बहिश्च शरीरान्तर्बहिश्चेत्यर्थः । शिष्टं स्पष्टम् ॥ १८ ॥

<details><summary>मरितोण्डदार्यः</summary>

अथ सा क्रियापूजा भावरहिता चेद् वृथेति सदृष्टान्तं सूत्रद्वयेनाह-
</details>

अर्थहीना यथा वाणी पतिहीना यथा सती ।   
श्रुतिहीना यथा बुद्धिर्भावहीना तथा क्रिया ॥ १९ ॥

श्रुतिहीना वेदश्रुतिसम्मतिरहिता बुद्धिर्ज्ञानमित्यर्थः ॥ १९ ॥

चक्षुर्हीनो यथा रूपं न किञ्चिद्वीक्षितुं क्षमः ।  
भावहीनस्तथा योगी न शिवं द्रष्टुमीश्वरः ॥ २० ॥

ईश्वरः समर्थ इत्यर्थः । शिष्टं स्पष्टम् ॥ २० ॥

प्। ३०५)

भावशुद्धेन मनसा पूजयेत् परमेष्ठिनम् ।   
भावहीनां न गृहणाति पूजां सुमहतीमपि ॥ २१ ॥



<details><summary>मरितोण्डदार्यः</summary>

भावशुद्धेन ध्यानशुद्धेनेत्यर्थः । सः स परमेश्वर इत्यर्थः ।   
शिष्टं स्पष्टम् ॥ २१ ॥
</details>

अथ-

भ्रमद्भ्रमरचिन्तायां कीटोऽपि भ्रमरायते ।   
शिवचिन्तासमाक्रान्तः शिवरूपी भवेद् ध्रुवम् ॥

इति वीरागमवचनानुसारेण भावमहत्त्वं प्रकाशयति-

नैरन्तर्येण सम्पन्ने भावे ध्यातुं शिवं प्रति ।   
तद्भावो जायते यद्वत् क्रिमेः कीटस्य चिन्तनात् ॥ २२ ॥



<details><summary>मरितोण्डदार्यः</summary>

क्रिमेः कीटस्य भ्रमरस्य चिन्तनाद् यद्वद् यथा तद्भावो   
भ्रमरकीटभावो जायते तथा भावे चित्ते चित्तविशिष्टे शिवं ध्यातुं   
नैरन्तर्येण सम्पन्ने सति तद्भावः शिवस्वरूप एव जायते शिवं प्रतीयत   
इत्यर्थः ॥ २२ ॥

अथ निष्कलशिवचिन्तने यद्यसमर्थः तद्विभूतिं वा चिन्तयेदित्युक्त्वा   
भावागमस्थलं समापयति-
</details>

निष्कलङ्कं निराकारं परब्रह्म शिवभिधम् ।   
निर्ध्यातुमसमर्थोऽपि तद्विभूतिं विभावयेत् ॥ २३ ॥



<details><summary>मरितोण्डदार्यः</summary>

तद्विभूतिं सर्वज्ञत्वादिमहदैश्वर्यमित्यर्थः । शिष्टं स्पष्टम् ॥   
२३ ॥
</details>

इति भावागमस्थलम्

प्। ३०६)

अथ ज्ञानागमस्थलम्



<details><summary>मरितोण्डदार्यः</summary>

अथ- ज्ञानी विज्ञानतत्परः इत्यमृतबिन्दुश्रुते   
ज्ञानमेतच्छैवसंस्थम् इति पतिपरातन्त्रवचनाच्च   
तद्भावागमसम्पन्नस्य परयोगिनो ज्ञानचिह्नमेव ज्ञानागमस्थलमिति   
प्रतिपादयति-
</details>

परस्य ज्ञानचिह्नानि यानि सन्ति शरीरिणाम् ।   
तानि ज्ञानागमत्वेन प्रवर्तन्ते विमुक्तये ॥ २४ ॥



<details><summary>मरितोण्डदार्यः</summary>

परस्य भावागमसम्पन्नस्य परमशिवयोगिनो ज्ञानचिह्नान्येव   
प्राकृतानां पशुजनानां विमुक्तये तद्गतये ज्ञानागमत्वेन प्रवर्तन्त   
इत्यर्थः ॥ २४ ॥

अथ- यथेह कर्मचितो लोकः क्षीयते एवमेवामुत्र पुण्यचितो लोकः   
क्षीयते [छा० उ० ८।१।६] ज्ञात्वा देवं मृत्युपाशान् छिनत्ति [तुलनीय-  
ज्ञात्वां देवं सर्वपाशापहानिः (श्वे० उ० १।११)] इति श्रुत्यनुसारेण   
पूर्वोक्तकेवलभावकर्मभ्यां फलं नास्तीत्युक्त्वा ज्ञानमेव पञ्चभिः   
सूत्रैर्विशेषयति-
</details>

भावेन किं फलं पुसां कर्मणां वा किमिष्यते ।   
भावकर्मसमायुक्तं ज्ञानमेव विमुक्तिदम् ॥ २५ ॥

अहं ब्रह्मास्मीत्यपरोक्षज्ञानं ज्ञानमित्यर्थः । शिष्टं स्पष्टम् ॥ २५ ॥

केवलं कर्ममात्रेण जन्मकोटिशतैरपि ।  
नात्मनां जायते मुक्तिर्ज्ञानं मुक्तेर्हि कारणम् ॥ २६ ॥

हि न कर्मणा [कै० उ० ३] इति तरति शोकमात्मवित् [छा० उ० ७।१।३]   
इत्यादिबहुश्रुत्यादिप्रसिद्धोऽयमर्थः । शिष्टं स्पष्टम् ॥ २६ ॥

प्। ३०७)



<details><summary>मरितोण्डदार्यः</summary>

अथ कर्मणा मुक्तिर्नास्तीत्येदेव न किन्तु कर्म ज्ञानहीनं चेत् पुनः   
संसारकारणमित्याह-
</details>

ज्ञानहीनं सदा कर्म पुंसां संसारकारणम् ।  
तदेव ज्ञानयोगेन संसारविनिवर्तकम् ॥ २७ ॥



<details><summary>मरितोण्डदार्यः</summary>

स्पष्टम् ॥ २७ ॥

अथ ज्ञानहीनं कर्म कथं पुनः संसारकारणमित्यत्राह-
</details>

फलं क्रियावतां पुंसां स्वर्गाद्यं नश्वरं यतः ।   
तस्मात् स्थायिफलप्राप्त्यै ज्ञानमेव समभ्यसेत् ॥ २८ ॥



<details><summary>मरितोण्डदार्यः</summary>

ते तं भुक्त्वा स्वर्गलोकं विशालं क्षीणे पुण्ये मर्त्यलोकं विशन्ति   
[भ० गी० ९।२१] इत्यादिवचनबलात् केवलक्रियानिष्ठानां पुंसां स्वर्गाद्यं   
फलं नश्वरं नाशशीलम् तस्मात् स्थायिमोक्षफलप्राप्त्यै ज्ञानमेव   
सम्यगभ्यसेदित्यर्थः ॥ २८ ॥

ननु तज्ज्ञानं कथमभ्यसनीयमित्यत्राह-
</details>

शास्त्राभ्यासादियत्नेन सद्गुरोरुपदेशतः ।  
ज्ञानमेव समभ्यस्येत् किमन्येन प्रयोजनम् ॥ २९ ॥



<details><summary>मरितोण्डदार्यः</summary>

शास्त्राभ्यासादियत्नेन   
निगमागमशिरःसिद्धवीरशैवशास्त्राभ्यासादिप्रयत्नेन   
सद्गुरोरुपदेशतोऽनुग्रहाद् ज्ञानमेव शिवज्ञानमेव समभ्यस्येत्   
सम्यगभ्यासं कुर्यात् । अन्येन   
पाशवहविर्भक्षणोपयुक्तपूर्वमीमांसादिशास्त्रेण किं प्रयोजनम्? न   
किञ्चित् प्रयोजनमित्यर्थः ॥ २९ ॥
</details>

अथ तज्ज्ञानमहत्त्वं सूत्रद्वयेन प्रकाशयति-

प्। ३०८)

ज्ञानं परशिवाद्वैतपरिपाकविनिश्चयः ।   
येन संसारसम्बन्धविनिवृत्तिर्भवेत् सताम् ॥ ३० ॥



<details><summary>मरितोण्डदार्यः</summary>

परब्रह्मलिङ्गादन्यन्नास्तीति परिपक्वनिश्चय एव ज्ञानम् येन   
ज्ञानेन सतां संसारबाधानिवृत्तिर्भवेदिति ॥ ३० ॥
</details>

अथ तदेव विशदयति-

शिवात्मकमिदं सर्वं शिवादन्यन्न विद्यते ।   
शिवोऽहमिति या बुद्धिस्तदेव ज्ञानमुत्तमम् ॥ ३१ ॥



<details><summary>मरितोण्डदार्यः</summary>

स्पष्टम् ॥ ३१ ॥
</details>

अथ तज्ज्ञानमहत्त्वं सूत्रद्वयेन प्रकाशयति-

अन्धो यथा पुरस्थानि वस्तूनि च न पश्यति ।  
ज्ञानहीनस्तथा देही नात्मस्थं वीक्षते शिवम् ॥ ३२ ॥



<details><summary>मरितोण्डदार्यः</summary>

स्पष्टम् ॥ ३२ ॥

ननु शिवदर्शनेन किमित्यत्राह-
</details>

शिवस्य दर्शनात् पुंसां जन्मरोगनिवर्तनम् ।   
शिवदर्शनमप्याहुः सुलभं ज्ञानचक्षुषाम् ॥ ३३ ॥



<details><summary>मरितोण्डदार्यः</summary>

अत्र स्यादिति शेषः । जन्मरोगनिवर्तनं स्यादिति सम्बन्धः । शिष्टं   
स्पष्टम् ॥ ३३ ॥

तस्माद् ज्ञानेन विना अज्ञाननिवृत्तिर्नास्तीत्युक्त्वा ज्ञानागमस्थलं   
समापयति-
</details>

प्। ३०९)

दीपं विना यथा गेहे नान्धकारो निवर्तते ।   
ज्ञानं विना तथा चित्ते मोहोऽपि न निवर्तते ॥ ३४ ॥

ज्ञानं विना शिवज्ञानं विनेत्यर्थः । मोहोऽज्ञानम् । शिष्टं स्पष्टम् ॥   
३४ ॥

इति ज्ञानागमस्थलम्

अथ सकायस्थलम्



<details><summary>मरितोण्डदार्यः</summary>

अथ- शरीरमाद्यं खलु धर्मसाधनम् [कु० सं०] इति   
वचनानुसारेण तच्छिवज्ञानसम्पन्नस्य योगिनः शरीरस्य   
क्रियाभावज्ञानकारणत्वेनात्मत्वनिरूपणादयं लोकः सकाय इति   
षड्भिः सूत्रैः सकायस्थलं प्रतिपादयति-
</details>

परस्य या तनुर्ज्ञेयाऽदेहकर्माभिमानिनः ।   
तया सकायो लोकोऽयं तदात्मत्वनिरूपणात् ॥ ३५ ॥



<details><summary>मरितोण्डदार्यः</summary>

अदेहकर्माभिमानिनः स्थूलोऽहमहं करोमीति लौकिकवद्   
देहकर्माभिमानशून्यस्य परस्य पूर्वोक्तज्ञानसम्पन्नस्य योगिनः   
परैर्ज्ञेया या तनुरस्ति तया तन्वा तदात्मत्वनिरूपणात् तच्छरीरस्य   
आत्मत्वनिरूपणाद् अयं लोकः सकाय इति कायेन सहित इत्यर्थः ॥ ३५ ॥

ननु देहाभिमानशून्यस्य परयोगिनः कायापेक्षा किमर्थमित्यत्राह-
</details>

कायं विना समस्तानां न क्रिया न च भावना ।  
न ज्ञानं यत्ततो योगी कायवानेव सञ्चरेत् ॥ ३६ ॥



<details><summary>मरितोण्डदार्यः</summary>

यद्यस्मात् कारणात् समस्तानां च कायं विना   
क्रियाध्यानशून्यत्वात् शिवज्ञानसम्पन्नः शिवयोगी कायवानेव   
सञ्चरेदिति ॥ ३६ ॥
</details>

प्। ३१०)

<details><summary>मरितोण्डदार्यः</summary>

नन्वस्य योगिनः शिवज्ञानसम्पन्नत्वात् किमिति कायापेक्षेत्यत्राह-
</details>

शिवैकज्ञानयुक्तस्य योगिनोऽपि महात्मनः ।   
काययोगेन सिद्ध्यन्ति भोगमोक्षादयः सदा ॥ ३७ ॥

मोक्षस्य ज्ञानमूलत्वात् ज्ञानस्य कायमूलत्वादिति भावः ॥ ३७ ॥

<details><summary>मरितोण्डदार्यः</summary>

अत्र दृष्टान्तमाह-
</details>

काष्ठं विना यथा वह्निर्जायते न प्रकाशवान् ।   
मूर्तिं विना तथा योगी नात्मतत्त्वप्रकाशवान् ॥ ३८ ॥



<details><summary>मरितोण्डदार्यः</summary>

स्पष्टम् ॥ ३८ ॥

पुनश्च दृष्टान्तान्तरमाह-
</details>

मूर्त्यात्मनैव देवस्य यथापूज्यत्वकल्पना ।   
तथा देहात्मनैवास्य पूज्यत्वं परयोगिनः ॥ ३९ ॥



<details><summary>मरितोण्डदार्यः</summary>

स्पष्टम् ॥ ३९ ॥

किमुत शिवोऽपि मूर्त्यात्मनैव सृष्ट्यादीन् करोतीत्याह-
</details>

निष्कलो हि महादेवः परिपूर्णः सदाशिवः ।   
जगत्सृष्ट्यादिसंसिद्ध्यै मूर्तिमानेव भासते ॥ ४० ॥



<details><summary>मरितोण्डदार्यः</summary>

स्पष्टम् ॥ ४० ॥

अथ ब्रह्मादिदिव्यज्ञानिनोऽपि कायवन्त एवेत्याह-
</details>

प्। ३११)

ब्रह्माद्या देवताः सर्वा मुनयोऽपि मुमुक्षवः ।   
कायवन्तो हि कुर्वन्ति तपः सर्वार्थसाधकम् ॥ ४१ ॥



<details><summary>मरितोण्डदार्यः</summary>

स्पष्टम् ॥ ४१ ॥

अथ-वैराग्येण वपुस्त्यागो नैव कार्यो मनीषिभिः इति   
देवीकालोत्तरवचनानुसारेण शरीरस्य सकलसिद्धिमूलत्वान्न तत्परित्यागो   
युक्त इत्युक्त्वा सकायस्थलं समापयति-
</details>

तपो हि मूलं सर्वासां सिद्धीनां यज्जगत्त्रये ।   
तपस्तत्कायमूलं हि तस्मात् कायं न सन्त्यजेत् ॥ ४२ ॥

सर्वासां सिद्धीनां तपः कारणम् तपसः शरीरं कारणम् तस्मात्   
कायं वैराग्येण न परित्यजेदिति ॥ ४२ ॥

इति सकायस्थलम्

अथ अकायस्थलम्



<details><summary>मरितोण्डदार्यः</summary>

अथ-अच्छायम् [वृ० उ० ३।८।८] अशरीरम् [छा० उ० ८।१२।१] इति श्रुतेः   
परयोगिनश्चौपचारिकदेहित्वादकाय इति पञ्चभिः सूत्रैः प्रतिपादयति-
</details>

औपचारिकदेहित्वाज्जगदात्मत्वभावनात् ।   
मायासम्बन्धराहित्यादकायो हि परः स्मृतः ॥ ४३ ॥



<details><summary>मरितोण्डदार्यः</summary>

पर उक्तलक्षणसकायः परयोगी औपचारिकदेहित्वाद्   
देहाभिमानशून्यत्वाद् जगदात्मत्वभावनात् स्वशक्तिप्रचयो विश्वम् [शि०   
सू० ३।३०] इति शिवसूत्रस्थितेः सर्वं विश्वं   
शिवस्वभावभूतचित्क्रियाशक्तिमयम् तद्विषयत्वात् अन्यथा   
तद्बाह्यत्वेनाप्रमेयकार्यं स्यादिति चिन्तनाद् मायासम्बन्धरहित्यात् अत   
एवान्योन्यभावलक्षणभेदबुद्धिराहित्याद् अकाय इति स्मृतः हि प्रसिद्ध   
इत्यर्थः ॥ ४३ ॥
</details>

प्। ३१२)



<details><summary>मरितोण्डदार्यः</summary>

नन्वस्य देहाभिमानशून्यत्वेनाकायत्वेऽपि देहसम्बन्धस्य   
विद्यमानत्वात् तत्कृतविकारोऽस्ति किमित्यत्राह-
</details>

परस्य देहयोगेऽपि न देहाश्रयविक्रिया ।   
शिवस्येव यतस्तस्मादकायोऽयं प्रकीर्तितः ॥ ४४ ॥



<details><summary>मरितोण्डदार्यः</summary>

शिवस्य देहयोगेऽपि यथा शरीरप्रयुक्तकामादिविकारो नास्ति तथा   
परयोगिनः शिवतुल्यत्वाद् देहप्रयुक्तविकारो नास्तीत्यर्थः ॥ ४४ ॥

नन्वकायकायत्वेन भासनं किम्प्रयुक्तमित्यत्राह-
</details>

परलिङ्गे विलीनस्य परमानन्दचिन्मये ।  
कुतो देहेन सम्बन्धो देहिवद्भासनं भ्रमः ॥ ४५ ॥

द्रष्टदॄणां भ्रम इत्यर्थः । शिष्टं स्पष्टम् ॥ ४५ ॥

<details><summary>मरितोण्डदार्यः</summary>

अथ देहसम्बन्धे सत्यपि तेन बाधकं नास्तीत्याह-
</details>

देहाभिमानहीनस्य शिवभावे स्थितात्मनः ।  
जगदेतच्छरीरं स्याद् देहेनैकेन का व्यथा ॥ ४६ ॥



<details><summary>मरितोण्डदार्यः</summary>

देहाभिमानशून्यत्वेन शिवभावे स्थितस्वरूपवत एतत्परयोगिनः   
शिववद् विश्वं शरीरं स्यादित्येकेन शरीरेण का व्यथा न काऽपीत्यर्थः ॥   
४६ ॥

अथ शिववत् स्वातन्त्र्याभावात् कस्मान्नास्तीत्यत्राह-
</details>

प्। ३१३)

शिवज्ञानैकनिष्ठस्य नाहङ्कारभवभ्रमः ।   
न चेन्द्रियभवं दुःखं त्यक्तदेहाभिमानिनः ॥ ४७ ॥



<details><summary>मरितोण्डदार्यः</summary>

शिवाहम्भावनिष्ठस्य परिच्छिन्नशरीराहङ्कारशून्यत्वाद्   
नाहमीश्वर इति तत्कृतभ्रान्तिरिन्द्रियजन्यं दुःखं च नास्तीत्यर्थः ॥ ४७ ॥
</details>

अथोक्तार्थमेव स्फुटीकृत्याकायस्थलं समापयति-

न मनुष्यो न देवोऽहं न यक्षो नैव राक्षसः ।   
शिवोऽहमिति यो बुद्ध्यात् तस्य किं देहकर्मणा ॥ ४८ ॥



<details><summary>मरितोण्डदार्यः</summary>

तस्याकायस्य शारीरककर्मणा किम् किं प्रयोजनम् न किमपीत्यर्थः ।   
शिष्टं स्पष्टम् ॥ ४८ ॥
</details>

इत्यकायस्थलम्

अथ परकायस्थलम्

स एवै (वेदै) तत्परमं ब्रह्मधाम [मुं० उ० ३।२।१] इति मुण्डकश्रुतेः   
अकायपरयोगी प्रकृतिमायातीत इति परब्रह्मशरीरत्वात् परकाय इति पञ्चभिः   
सूत्रैः प्रतिपादयति-

वशीकृतत्वात् प्रकृतेर्मायामार्गातिवर्तनात् ।   
परकायोऽयमाख्यातः सत्यज्ञानसुखात्मकः ॥ ४९ ॥



<details><summary>मरितोण्डदार्यः</summary>

अयमकायः शिवयोगी प्रकृतेर्वशीकृतत्वाद्   
वशीकृतेर्मायामार्गोल्लङ्घनात् सत्यज्ञानसुखात्मकः   
सच्चिदानन्दस्वरूपवान् परकाय इत्याख्यात इत्यर्थः ॥ ४९ ॥
</details>

प्। ३१४)



<details><summary>मरितोण्डदार्यः</summary>

नन्वेवं परकायत्वे कथितेऽपि स्थूलशरीरस्य विद्यमानत्वात्   
कथमधुनैव परकायत्वमित्यत्राह-
</details>

परब्रह्मवपुर्यस्य प्रबोधानन्दभासुरम् ।   
प्राकृतेन शरीरेण किमेतेनास्य जायते ॥ ५० ॥



<details><summary>मरितोण्डदार्यः</summary>

चिदानन्दाभ्यां प्रकाशमानं परब्रह्म यस्य वपुः शरीरं   
जायते अस्य परकायस्य प्राकृतेन शरीरेण किम्?   
अन्योन्यभेदाभावबुद्धिरूपमायामार्गोल्लङ्घनेन   
तत्कार्यरूपप्रकृतितत्त्वस्य वशीकरणात् सागरतरङ्गन्यायेन   
स्वाधीनीकरणात् प्रकृतिसम्भवेन शरीरेण किं बाधकम्? न किमति   
बाधकमित्यर्थः ॥ ५० ॥

ननु तथापि शरीरमेव प्रतिबन्धकमित्यत्राह-
</details>

सम्यग्ज्ञानाग्निसन्दग्धजन्मबीजकलेवरः ।  
शिवतत्त्वावलम्बी यः परकायः स उच्यते ॥ ५१ ॥



<details><summary>मरितोण्डदार्यः</summary>

सम्यग्ज्ञानाग्निना दृढतरशिवाद्वैतज्ञानाग्निना सन्दग्धं   
पुनरुत्पत्तिशङ्का यथा न भवति तथा सम्यग् दग्धं जन्मैव बीजं यस्य   
तादृशः कलेवरो भवान्तरकारणीभूतसूक्ष्मशरीरो यस्य स तथाविधः   
शिवतत्त्वावलम्बी परशिवस्वरूपवान् यो अस्ति सः परकाय इत्युच्यत इत्यर्थः ।   
जन्मरोगप्रवर्तकस्य सूक्ष्मशरीरस्य नष्टत्वात् स्थूलशरीरे सत्यपि   
बाधकं नास्तीति भावः ॥ ५१ ॥

ननु शरीरस्य विद्यमानत्वेनेन्द्रियव्यापारानुवृत्तेर्बाधकमेवेत्यत्राह-
</details>

इन्द्रियाणि मनोवृत्तिवासनाः कर्मसम्भवाः ।   
यत्र यान्ति लयं तेन सकायोऽयं परात्मना ॥ ५२ ॥



<details><summary>मरितोण्डदार्यः</summary>

कर्मसम्भवाः कर्मपाशसम्भूता मनोवृत्तिवासना   
इन्द्रियार्थवासना इन्द्रियाणि च दशेन्द्रियव्यापारा यत्र लयं यान्ति तेन   
परात्मना परब्रह्मणा अयम् एष
</details>

प्। ३१५)

परकायः सकायः कायेन सहितः सन् वर्तते । एतत्कायस्यापि ब्रह्ममयत्वादिति   
भावः ॥ ५२ ॥

<details><summary>मरितोण्डदार्यः</summary>

ननु शरीरस्य कथं ब्रह्ममयत्वमित्यत्राह-
</details>

पराहन्तामनुप्राप्य पश्येद् विश्वं चिदात्मकम् ।  
सदेहोऽतिभ्रमस्तस्य निश्चिता हि शिवात्मता ॥ ५३ ॥



<details><summary>मरितोण्डदार्यः</summary>

पराहन्तां परब्रह्मपरशिवपरात्मपर्यायपरतत्त्वमेव स्वयमिति   
भावमनुप्राप्य विश्वं सकलजगज्जालं चिदात्मकं   
परब्रह्मस्वभावभूतचित्क्रियान्तर्गतत्वात्तन्मयमिति यः पश्यति तस्य   
सदेहः देहेन सह वर्तमानत्वम् अतिभ्रमः पश्यतां प्राकृतानां   
भ्रमः । निश्चिता हि शिवात्मता किन्तु तस्य शरीरस्य शिवात्मता निश्चिता   
शक्तिमयत्वादिति ॥ ५३ ॥

तर्हि स परकायः शिववदकायः सन् परममुक्त एव स्यादित्यत्राह-
</details>

स्वस्वरूपं चिदाकारं ज्योतिः साक्षाद्विचिन्तयन् ।  
देहवानपि निर्देहो जीवन्मुक्तो हि साधकः ॥ ५४ ॥



<details><summary>मरितोण्डदार्यः</summary>

स्वस्वरूपं साक्षाच्चिदाकरं ज्योतिरिति चिन्तयन् साधको देहवानपि   
पुनर्देहान्तराभावान्निर्देहो जीवन्मुक्त इति हि प्रसिद्धमित्यर्थः ॥ ५४ ॥
</details>

तदेवोपपादयति-

देहस्तिष्ठतु वा यातु योगिनः स्वात्मबोधिनः ।  
जीवन्मुक्तिर्भवेत् सद्यश्चिदानन्दप्रकाशिनी ॥ ५५ ॥

प्। ३१६)

<details><summary>मरितोण्डदार्यः</summary>

अत्र दृष्टान्तमाह-
</details>

आत्मज्ञानावसानं हि संसारपरिपीडनम् ।   
सूर्योदयेऽपि किं लोकस्तिमिरेणोपरुद्ध्यते ॥ ५६ ॥

उपरुध्यते व्याप्यत इत्यर्थः । शिष्टं स्पष्टम् ॥ ५६ ॥

अथ परकायस्थलं समापयति-

देहाभिमाननिर्मुक्तः कलातीतपदाश्रयः ।   
कथं याति परिच्छेदं शरीरेषु महाबुधः ॥ ५७ ॥



<details><summary>मरितोण्डदार्यः</summary>

शरीरकलाभिमानशून्यः सन् शरीरस्य पाञ्चभौतिकत्वात्   
तत्कारणीभूतनिवृत्त्यादिकलातीतपरब्रह्मपदाश्रितो महाबुधः   
परमज्ञानी परकायः शरीरेषु परिच्छेदं परिमितत्वं कथं केन   
प्रकारेण याति? न केनापि यातीत्यर्थः ॥ ५७ ॥
</details>

इति परकायस्थलम्

अथ धर्माचारस्थलम्



<details><summary>मरितोण्डदार्यः</summary>

अथ-य(द्येव)दविद्याधिगमः स्व(गमस्य)धर्मस्यानुचरणं   
स्वाश्रमेष्वेवानुक्रमणं स्वधर्म एव संवर्धते   
स्तम्भशाखेवेतराण्यनेनोर्ध्वभाग् भवत्यन्यथा पतति [मै० उ० ४।३] इति   
मैत्रेयश्रुतेस्तस्य परकायस्याचार एव सर्वजनानां धर्माचार इति   
धर्माचारस्थलं प्रतिपादयति-
</details>

तस्यैव परकायस्य समाचारो य इष्यते ।   
स धर्मः सर्वलोकानामुपकाराय कल्प्यते ॥ ५८ ॥

तस्य परब्रह्मकायस्य शिवयोगिनो य आचार इच्छाविषयीक्रियते स धर्मः

प्। ३१७)

सन् समस्तजनानाम् उपकाराय कल्प्यत इत्यर्थः ॥ ५८ ॥

अथ तद्धर्माचारं सूत्रत्रयेण कथयति-

अहिंसा सत्यमस्तेयं ब्रह्मचर्यं दया क्षमा ।   
दानं पूजा जपो ध्यानमिति धर्मस्य सङ्ग्रहः ॥ ५९ ॥



<details><summary>मरितोण्डदार्यः</summary>

दानं सहजदानम् पूजा शिवलिङ्गपूजा ध्यानं शिवलिङ्गचिन्तनम्   
जपः शैवपञ्चाक्षराभ्यास इत्यर्थः । शिष्टं स्पष्टम् ॥ ५९ ॥

नन्विदं धर्माचरणं किमर्थं कर्तव्यमित्यत्राह-
</details>

शिवेन विहितो यस्मादागमैर्धर्मसङ्ग्रहः ।  
तस्मात्तमाचरन् विद्वान् तत्प्रसादाय कल्प्यते ॥ ६० ॥



<details><summary>मरितोण्डदार्यः</summary>

आगमैः शिवेन धर्मसमूहो विहित इति विधेय एव ।   
तस्माद्धर्माचारवान् शिवप्रसादाय समर्थो भवति अन्यथा   
शिवप्रसादशून्यः सन् नरकं व्रजेदित्यर्थः ॥ ६० ॥

ननु स धर्मः कथं कर्तव्य इत्यत्राह-
</details>

अधर्मं न स्पृशेत् किञ्चिद् विहितं धर्ममाचरेत् ।   
तं च कामविनिर्मुक्तं तमपि ज्ञानपूर्वकम् ॥ ६१ ॥

विहितमहिंसादिरूपमित्यर्थः । शिष्टं स्पष्टम् ॥ ६१ ॥

प्। ३१८)

अथ तज्ज्ञानं कीदृशमित्यत्र-

मातृवत् परदारांश्च परद्रव्याणि लोष्ठवत् ।   
आत्मवत् सर्वभूतानि यः पश्यति स धर्मिराट् ॥

<details><summary>मरितोण्डदार्यः</summary>

इति श्रुत्यनुसारेण सूत्रद्वयेनाह-
</details>

आत्मवत् सर्वभूतानि सम्पश्येद् योगवित्तमः ।   
जगदेकात्मताभावान्निग्रहादिविरोधतः ॥ ६२ ॥



<details><summary>मरितोण्डदार्यः</summary>

योगवित्तमो योगीश्वरो जगदेकात्मताभावाज्जगतः   
प्रकाशैकरूपत्वचिन्तनान्निग्रहादिविरोधतो   
निग्रहानुग्रहयोरवकाशाभावात् सर्वभूतानि आत्मवत् स्वात्मवत्   
सम्पश्येत् अपक्षपातेन पश्येदित्यर्थः ॥ ६२ ॥

एवं पश्यतो ममकारो नैवेत्याह-
</details>

एक एव शिवः साक्षाज्जगदेतदिति स्फुटम् ।   
पश्यतः किं न जायेत ममकारो हि विभ्रमः ॥ ६३ ॥



<details><summary>मरितोण्डदार्यः</summary>

शिव एक एवैतज्जगदिति स्फुटं साक्षात् पश्यतः किं न जायेत्? सर्वं   
स्यादेव । तस्मिन् जगति ममकारः प्रतिनियतमस्तु ममेत्यभिमानो विभ्रमो   
नास्तीत्यर्थः ॥ ६३ ॥

अथ तद्धर्माचारं विरक्तोऽपि न त्यजेदित्याह-
</details>

धर्म एव समस्तानां यतः संसिद्धिकारणम् ।   
निःस्पृहोऽपि महायोगी धर्ममार्गं च न त्यजेत् ॥ ६४ ॥

संसिद्धिकारणं भोगमोक्षकारणमित्यर्थः । शिष्टं स्पष्टम् ॥ ६४ ॥

प्। ३१९)

<details><summary>मरितोण्डदार्यः</summary>

ननु ज्ञानिनां किं धर्माचरणेनेत्यत्राह-
</details>

ज्ञानामृतेन तृप्तोऽपि योगी धर्म न सन्त्यजेत् ।  
आचारं महतां दृष्ट्वा प्रवर्तन्ते हि लौकिकाः [तुलनीय- यद्यदाचरति   
श्रेष्ठस्तत्तदेवेतरो जनः । स यत्प्रमाणं कुरुते लोकस्तदनुवर्त्तते ॥ (भ० गी०   
३।२१)] ॥ ६५ ॥



<details><summary>मरितोण्डदार्यः</summary>

ज्ञानामृतेन शिवज्ञानामृतेन तृप्तोऽपि महायोगी लोकहितार्थं   
धर्माचारं न परित्यजेदित्यर्थः ॥ ६५ ॥

अथ कारणान्तरमप्याह-
</details>

सदाचारप्रियः शम्भुः सदाचारेण पूज्येत् ।   
सदाचारं विना तस्य प्रसादो नैव जायते ॥ ६६ ॥

ज्ञानिनोऽपि शिवप्रसादसिद्ध्यर्थमहिंसाधर्माचरणमावश्यकमिति   
भावः ॥ ६६ ॥

इति धर्माचारस्थलम्

अथ भावाचारस्थलम्

अथ-

ज्योतीरूपं शिवं पूर्णं विश्वतेजोनिवर्तकम् ।   
आशयं भासयन्तं च भावयस्तन्मयो भवेत् ॥



<details><summary>मरितोण्डदार्यः</summary>

इति कामिकवचनानुसारेण धर्माचारसम्पन्नस्य शिवयोगिनो भाव एव   
सर्वेषां भावाचार इत्युपपादयति-
</details>

भाव एवास्य सर्वेषां भावाचारः प्रकीर्तितः ।   
भावो मानसचेष्टात्मा परिपूर्णः शिवाश्रयः ॥ ६७ ॥



<details><summary>मरितोण्डदार्यः</summary>

अस्य धर्माचारसम्पन्नस्य शिवयोगिनो भाव एव सर्वेषां   
प्राकृतानां भावाचार इति परिकीर्तितः । भावो नाम क इत्यत्राह मानसेति ।
</details>

प्। ३२०)

मनोव्यापाररूपः सन् परिपूर्णशिवाश्रयोऽन्तर्बहिश्च पूर्णशिव एव   
आश्रयो यस्य तादृशस्तु विशेषणभाव इत्यर्थः ॥ ६७ ॥

अथ भावयुक्तकर्म सूत्रद्वयेन विशेषयति-

भावनाविहितं कर्म पावनादपि पावनम् ।   
तस्माद् भावनया युक्तं परधर्मं समाचरेत् ॥ ६८ ॥



<details><summary>मरितोण्डदार्यः</summary>

स्पष्टम् ॥ ६८ ॥

ननु भावेन किमित्यत्राह-
</details>

भावेन हि मनःशुद्धिर्भावशुद्धिश्च कर्मणा ।   
इति सञ्चिन्त्य मनसा योगी भावं न सन्त्यजेत् ॥ ६९ ॥



<details><summary>मरितोण्डदार्यः</summary>

स्पष्टम् ॥ ६९ ॥

ननु भावेन कर्मसिद्धिश्चेत् प्रतिबन्धकं स्यादित्यत्राह-
</details>

शिवभावनया सर्वं नित्यनैमित्तिकादिकम् ।  
कुर्वन्नपि महायोगी गुणदोषैर्न बाध्यते ॥ ७० ॥



<details><summary>मरितोण्डदार्यः</summary>

शिव एव कर्तेति शिवभावनया (कर्म) कुर्वन् योगी गुणदोषैर्न लिप्यत   
इत्यर्थः । शिष्टं स्पष्टम् ॥ ७० ॥
</details>

प्। ३२१)



<details><summary>मरितोण्डदार्यः</summary>

ननु परयोगीश्वरस्य नित्यनैमित्तिककर्मसङ्गाभावात् कथं   
तदाचरणमङ्गीकृतमित्यत्राह-
</details>

अन्तः प्रकाशमानस्य संवित्सूर्यस्य सन्ततम् ।   
भावेन यदुपस्थानं तत्सन्ध्यावन्दनं विदुः ॥ ७१ ॥



<details><summary>मरितोण्डदार्यः</summary>

अन्तः ऊर्ध्वं हृत्कमले निरन्तरं भासमानस्य चिदादित्यस्य भावेन   
यदुपस्थानमनुवर्तनम् तत् सन्ध्यावन्दनमिति वीरशैवाचार्या   
जानन्तीत्यर्थः ॥ ७१ ॥

तर्हि होमोऽप्यावश्यक इति स कीदृश इत्यत्राह-
</details>

आत्मज्योतिषि सर्वेषां विषयाणां समर्पणम् ।  
अन्तर्मुखेन भावेन होमकर्मेति गीयते ॥ ७२ ॥



<details><summary>मरितोण्डदार्यः</summary>

आत्मज्योतिषि चिदग्नौ अन्तर्मुखेन भावेन अबहिर्मुखेन भावेन   
सर्वेषां विषयाणां यत्समर्पणं सागरतरङ्गन्यायेन लयचिन्तनं   
तदेकलोलीभावचिन्तनं यदस्ति तद् होमकर्मेति गीयते कथ्यत इत्यर्थः ॥ ७२ ॥

एवं नित्यनैमित्तिककर्माणि भावयन् सङ्गरहितः स्यादित्याह-
</details>

भावेयत् सर्वकर्माणि नित्यनैमित्तिकानि च ।   
शिवप्रीतिकराण्येव सङ्गराहित्यसिद्धये ॥ ७३ ॥



<details><summary>मरितोण्डदार्यः</summary>

संसारसम्बन्धनिवृत्त्यर्थं नित्यनैमित्तिकानि सर्वाणि कर्माणि   
शिवप्रीतिकाराण्येवेति भावयेदित्यर्थः ॥ ७३ ॥

ननु कर्मणः सङ्गहेतुत्वात् कथं सङ्गराहित्यं स्यादित्यत्राह-
</details>

शिवे निवेश्य सकलं कार्याकार्यं विवेकतः ।   
वर्तते यो महाभागः स सङ्गरहितो भवेत् ॥ ७४ ॥

प्। ३२२)



<details><summary>मरितोण्डदार्यः</summary>

विवेकतः कर्ता कारयिता कर्म तत्फलं च शिव एवेति विवेकतः   
कार्याकार्यं कर्तुं योग्यमयोग्यं च शिवे निवेश्य समर्प्य यो महाभागो   
महापुरुषो वर्तते स सङ्गरहितो भवसङ्गरहित इत्यर्थः ॥ ७४ ॥

ननु भवसङ्गराहित्यं शिवदर्शनेन विना न सम्भवतीत्यत्राह-
</details>

आत्मानमखिलं वस्तु शिवमानन्दचिन्मयम् ।   
एकभावेन सततं सम्पश्यन्नेव पश्यति ॥ ७५ ॥



<details><summary>मरितोण्डदार्यः</summary>

आत्मानं स्वात्मानम् अखिलं वस्तु सर्वं विश्वम् आनन्दचिन्मयं   
परशिवं च एकभावेन एकत्वेन सततं पश्यन्नेव    
चिद्रूपत्वाच्छिवजीवैक्यं शिवस्वभावभूतचित्क्रियाव्याप्तत्वात्   
तदबाह्यत्वेन सर्वं विश्वं शिवात्मकमिति पश्यन्नेव पश्यति शिवं   
पश्यतीत्यर्थः ॥ ७५ ॥
</details>

इति भावाचारस्थलम्

अथ ज्ञानाचारस्थलम्



<details><summary>मरितोण्डदार्यः</summary>

अथ-सत्यं ज्ञानमनन्तं ब्रह्म [तै० उ० २।१।१] इति श्रुतेस्तस्य   
भावाचारसम्पन्नस्य शिवयोगिनो ज्ञानाचार एव सर्वदेहिनां ज्ञानाचार   
इति ज्ञानाचारस्थलं निरूपयति-
</details>

अस्य ज्ञानसमाचारो योगिनः सर्वदेहिनाम् ।   
ज्ञानाचारो यदुक्तोऽयं ज्ञानाचारः स कथ्यते ॥ ७६ ॥



<details><summary>मरितोण्डदार्यः</summary>

भावाचारसम्पन्नस्यास्य योगिनो ज्ञानसमाचार एव सर्वदेहिनां   
ज्ञानाचार इति यद्यस्मात् कारणादुक्तः तस्मात्कारणात् सोऽयं ज्ञानाचार   
इति कथ्यत इत्यर्थः ॥ ७६ ॥
</details>

प्। ३२३)

अथ तज्ज्ञानाचारमेव लक्षणपूर्वकं सूत्रत्रयेण कथयति-

शिवाद्वैतपरं ज्ञानं ज्ञानमित्युच्यते बुधैः ।   
सिद्धेन वाप्यसिद्धेन फलं ज्ञानान्तरेण किम् ॥ ७७ ॥



<details><summary>मरितोण्डदार्यः</summary>

शिवाद्वैतमेव परं प्रधानं यस्य तादृशं ज्ञानं   
बुधैर्ज्ञानमित्युच्यते शास्त्रसिद्धेन वा तदसिद्धेन वा ज्ञानान्तरेण   
भिन्नज्ञानेन किं फलम् न किमपीत्यर्थः ॥ ७७ ॥

अथ तत्कथमित्यत्राह-
</details>

निर्मलं हि शिवज्ञानं निःश्रेयसकरं परम् ।   
रागद्वेषादिकलुषं भूयः संसृतिकारणम् ॥ ७८ ॥



<details><summary>मरितोण्डदार्यः</summary>

शिवज्ञानं शिवाद्वैतज्ञानं निर्मलम् आणवादिमलसङ्गरहितं   
सत् परं निःश्रेयकारणं सर्वोत्कृष्टमोक्षप्रदमित्यर्थः ।   
तद्व्यतिरिक्तभेदज्ञानं रागद्वेषादिकलुषं कामक्रोधादिमिश्रं सद्   
भूयः पुनः पुनः संसृतिकारणं यातायातकारणमिति हि   
प्रसिद्धमित्यर्थः ॥ ७८ ॥
</details>

एवं ज्ञानस्वरूपमुक्त्वा तदाचारस्वरूपं कथयति-

परिपूर्णं महाज्ञानं परतत्त्वप्रकाशकम् ।  
अवलम्ब्य प्रवृत्तो यो ज्ञानाचारः स उच्यते ॥ ७९ ॥



<details><summary>मरितोण्डदार्यः</summary>

परतत्त्वप्रकाशकं परिपूर्णम् अपिरिच्छिन्नं महाज्ञानं   
शिवाद्वैतज्ञानमवलम्ब्य धृत्वा य आचारः प्रवृत्तः स ज्ञानाचार   
इत्युच्यत इत्यर्थः ॥ ७९ ॥
</details>

अथ तज्ज्ञानाचारिणं प्रकाशयति-

निर्विकल्पे परे धाम्नि निष्कले शिवनामनि ।   
ज्ञानेन योजयेत् सर्वं ज्ञानाचारी प्रकीर्तितः ॥ ८० ॥

प्। ३२४)



<details><summary>मरितोण्डदार्यः</summary>

निष्कले निरवयवे निर्विकल्पे भेदरहिते शिवनामनि शिव इत्यभिधानवति   
परे धाम्नि परब्रह्माधारे सर्वं जगज्जालं ज्ञानेन अभेदज्ञानेन यो   
योजयेत् स ज्ञानाचारीति कीर्तित इत्यर्थः ॥ ८० ॥
</details>

अथ तस्य ज्ञानाचारिणः कर्मकार्पण्यं नास्तीति सूत्रद्वयेन कथयति-

ज्ञानं मुक्तिप्रदं प्राप्य गुरुदृष्टिप्रसादतः ।   
कः कुर्यात् कर्मकार्पण्ये वाञ्छां संसारवर्धने ॥ ८१ ॥



<details><summary>मरितोण्डदार्यः</summary>

मुक्तिप्रदं परापरमोक्षप्रदं शिवज्ञानं   
गुरुकृपादृष्टिप्रसन्नतावशात् प्राप्य संसारवर्धने कर्मकार्पण्ये   
वाञ्छाम् इच्छां कः कुर्यात्? न कोऽपि कुर्यादित्यर्थः ॥ ८१ ॥

कुत इत्यत्राह-
</details>

कर्म ज्ञानाग्निना दग्धं न प्ररोहेत् कथञ्चन ।   
यदाहुः संसृतेर्मूलं प्रवाहानुगतं बुधाः ॥ ८२ ॥



<details><summary>मरितोण्डदार्यः</summary>

यत्कर्म बुधाः संसृतेर्मूलं मूलकारणं सत् प्रवाहानुगतं   
जलप्रवाहन्यायेनानादित्वेन श्रुतेरनुगतं सद् आहुः तत्कर्मबन्धनं   
शिवज्ञानाग्निना दग्धं सत् कथञ्चन केनापि प्रकारेण न प्ररोहेद्   
नाङ्कुरेदित्यर्थः ॥ ८२ ॥

तर्हि कर्मबन्धनं कस्येत्यत्राह-
</details>

ज्ञानेन हीनः पुरुषः कर्मणा बद्ध्यते सदा ।   
ज्ञानिनः कर्मसङ्कल्पा भवन्ति किल निष्फलाः ॥ ८३ ॥



<details><summary>मरितोण्डदार्यः</summary>

यथा पुष्करपलाश आपो न श्लिष्यन्ते एवमेवंविदि पापकर्म न   
श्लिष्यते स उत्तमः पुरुषः इति छान्दोग्यश्रुतेः
</details>

अद्वैतभक्तियुक्तस्य योगिनः सकलाः क्रियाः ।   
सन्ति दग्धपटन्यायात् क्रियामात्रा हि न क्रियाः ॥

प्। ३२५)

इति वीरागमोक्तेश्च ज्ञानिनः कर्मपाशो नास्तीत्यर्थः ॥ ८३ ॥

अथ ज्ञानाचारस्थलं समापयति-

शुद्धाचारे शुद्धभावो विवेकी  
ज्योतिः पश्यन् सर्वतश्चैवमेकम् ।   
ज्ञानध्वस्तप्राकृतात्मप्रपञ्चो  
जीवन्मुक्तश्चेष्टते दिव्ययोगी ॥ ८४ ॥

इति श्रीमत्षट्स्थलब्रह्मिण शिवयोगिनाम्ना रेणुकाचार्येण विरचिते   
सिद्धान्तशिखामणौ माहेश्वरस्थलाश्रितनवलिङ्गप्रसङ्गो नाम   
षोडशः परिच्छेदः ॥ १६ ॥



<details><summary>मरितोण्डदार्यः</summary>

शुद्धाचारे निर्मलज्ञानाचारे शुद्धभावे निर्मलभाववान् विवेकी   
एवं प्रतियोगिरहितं शैवं तेजः सर्वतः पश्यन्   
ज्ञानध्वस्तप्राकृतात्मप्रपञ्चः   
शिवाद्वैतज्ञाननाशितप्रकृतिन्यदेहप्रपञ्चवान् दिव्ययोगी   
स्वयम्प्रकाशरूपः शिवयोगी जीवन्मुक्तः सन् चेष्टते लौकिकवद्   
व्यवहरतीत्यर्थः ॥ ८४ ॥
</details>

इति श्रीमत्पदवाक्यप्रमाणपारावारधुरीणश्रीमरितोण्टदार्येण   
विरचितायां तत्त्वप्रदीपिकाख्यायां सिद्धान्तशिखामणिव्याख्यायां   
माहेश्वरस्थलाश्रितनवलिङ्गप्रसङ्गनामा षोडशः परिच्छेदः ॥ १६ ॥



