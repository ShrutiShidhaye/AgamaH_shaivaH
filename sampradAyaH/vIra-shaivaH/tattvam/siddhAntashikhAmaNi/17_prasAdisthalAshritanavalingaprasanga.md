+++
title = "१७ प्रसादिस्थलाश्रितनवलिङ्ग-प्रसङ्गः"

+++
सप्तदशः परिच्छेदः

अथ प्रसादिस्थलम्

(अथ कायानुग्रहस्थलम्)

अथागस्त्यप्रश्नः । अगस्त्य उवाचेति-

स्थलानि तानि चोक्तानि यानि माहेश्वरस्थले ।   
वदस्व स्थलभेदं मे प्रसादिस्थलसंश्रितम् ॥ १ ॥

वदस्व उपदिशेत्यर्थः । शिष्टं स्पष्टम् ॥ १ ॥

श्रीरेणुक उवाच

स्थलभेदा नव प्रोक्ताः प्रसादिस्थलसंश्रिताः ।   
कायानुग्रहणं पूर्वमिन्द्रियानुग्रहं ततः ॥ २ ॥

प्राणानुग्रहणं पश्चात् ततः कायार्पितं मतम् ।   
करणार्पितमाख्यातं ततो भावार्पितं मतम् ॥ ३ ॥

शिष्यस्थलं ततः प्रोक्तं शुश्रूषास्थलमेव च ।   
ततः सेव्यस्थलं चैषां क्रमशः शृणु लक्षणम् ॥ ४ ॥

अथ कायानुग्रहस्थलम्

प्। ३२७)

	अथ-शुचिः समग्रीवशिरः शरीरः [कै० उ० ५] इति कैवल्यश्रुतेः स   
ज्ञानाचारवान् शिवयोगी स्वरूपशरीरं दर्शयन्ननुगृह्णातीति   
कायानुग्राहक इति सूत्रत्रयेण निरूपयति-

अनुगृह्णाति यल्लोकान् स्वकायं दर्शयन्नसौ ।   
तस्मादेष समाख्यातः कायानुग्रहनामकः ॥ ५ ॥

	असौ ज्ञानाचारसम्पन्नः शिवयोगी यद्यस्मात् कारणात् स्वकायं   
दर्शयन् सन् लोकान् प्राकृतान् (जनान्) अनुगृह्णात्यनुग्रहं करोति तस्मादेष   
कायानुग्रहनामकः कायानुग्रह इत्यभिधानवानिति समाख्यात इत्यर्थः ॥   
५ ॥

तत्कथमित्यत्र दृष्टान्तमाह-

यथा शिवोऽनुगृह्णाति मूर्तिमाविश्य देहिनः ।  
तथा योगी शरीरस्थः सर्वानुग्राहको भवेत् ॥ ६ ॥

	शिवो यथा चन्द्रशेखरादिमूर्तिमाविश्य देहिनः प्राणिनोऽनुग्रहं   
करोति तथा योगी शरीरस्थः सन् शिवदीक्षासंस्कृतदिव्यशरीरस्थः सन्   
सर्वानुग्राहकः स्यादित्यर्थः ॥ ६ ॥

अथ शिववदसङ्गश्चेत्याह-

शिवः शरीरयोगेऽपि यथा सङ्गविवर्जितः ।   
तथा योगी शरीरस्थो निःसङ्गो वर्तते सदा ॥ ७ ॥

सुखदुःखादिसङ्गरहित इत्यर्थः । शिष्टं स्पष्टम् ॥ ७ ॥

प्। ३२८)

	एवं शिवयोगिनः शिवसमानत्वमुक्त्वा तस्य मायाप्रपञ्चदर्शनं   
नास्तीति शिव एवेति पञ्चभिः सूत्रैर्दृष्टान्तपूर्वकमुपपादयति-

शिवभावनया युक्तः स्थिरया निर्विकल्पया ।   
शिवो भवति निर्धूतमायावेशपरिप्लवः ॥ ८ ॥

	अत्र शिवयोगीति शेषः । भेदरहितया दृढया शिवोऽहम्भावनया   
युक्तो निवारितमायावेशोपप्लवः सन् शिव एव भवतीत्यर्थः ॥ ८ ॥

ननु कथं तस्य मायावेशोपप्लवो नास्तीत्यत्राह-

चित्तवृत्तिषु लीनासु शिवे चित्सुखसागरे ।  
अविद्याकल्पितं वस्तु नान्यत् पश्यति संयमी ॥ ९ ॥

	ज्ञानानन्दयोः समुद्रस्थानापन्ने परमशिवे चित्तवृत्तिषु   
मनोव्यापारेषु लयं गतेषु सत्सु शिवयोगी मायाकल्पितवस्त्वन्तरं न   
पश्यतीत्यर्थः ॥ ९ ॥

अत्र दृष्टान्तमाह-

नेदं रजतमित्युक्ते यथा शुक्तिः प्रकाशते ।   
नेदं जगदिति ज्ञाते शिवतत्त्वं प्रकाशते ॥ १० ॥

उक्ते ज्ञात इत्यर्थः । शिष्टं स्पष्टम् ॥ १० ॥

अथ पुनर्दृष्टान्तमाह-

यथा स्वप्नकृतं वस्तु प्रबोधेनैव शाम्यति ।   
तथा शिवस्य विज्ञाने संसारं नैव पश्यति ॥ ११ ॥

एष शिवयोगीत्यर्थः । शिष्टं स्पष्टम् ॥ ११ ॥

प्। ३२९)

अथ पुनर्दृष्टान्तमाह-

अज्ञानमेव सर्वेषां संसारभ्रमकारणम् ।  
तन्निवृत्तौ कथं भूयः संसारभ्रमदर्शनम् ॥ १२ ॥

	यथा शुक्त्यज्ञानं रजतभ्रान्तिकारणम् तथा   
शिवविषयकमज्ञानं संसारभ्रान्तिकारणम् । तन्निवृत्तौ   
शुक्त्यज्ञाननिवृत्तौ यथा रजतभ्रमो निवर्तते तथा   
शिवविषयकाज्ञाननिवृत्तौ सांसारिकभेदभ्रान्तिदर्शनं नास्तीत्यर्थः ।   
यथा शुक्तिरेव रजतम् तथा शिव एव विश्वमिति भावः ॥ १२ ॥

तस्मादयं शिवयोगी जीवन्मुक्त इति वदन् कायानुग्रहस्थलं समापयति-

गलिताहङ्कृतिग्रन्थिः क्रीडाकल्पितविग्रहः ।   
जीवन्मुक्तश्चरेद् योगी देहिवन्निरुपाधिकः ॥ १३ ॥

	निवृत्तपरिच्छिन्नशरीराद्यहङ्कारवान् क्रीडार्थं   
स्वेच्छापरिकल्पितकलेवरः अत एव निरुपाधिकः प्रतिबन्धरहित इत्यर्थः ।   
जीवन्मुक्तः सन् देहिवत् देहवानिव लोकानुग्रहार्थं सञ्चरेदित्यर्थः ॥ १३ ॥

इति कायानुग्रहस्थलम्

अथेन्द्रियानुग्रहस्थलम्

प्। ३३०)

	अथ-त्रिरुन्नतं स्थाप्य समं शरीरं हृदीन्द्रियाणि मनसा   
सन्निवेश्य [श्वे० उ० २।८] इति श्वेताश्वतरश्रुत्यनुसारेण तस्या   
कायानुग्रहसम्पन्नस्य शिवयोगिन इन्द्रियविवेचनमेव   
सर्वेषामिन्द्रियानुग्रहस्थलमिति निरूपयति-

दर्शनात् परकायस्य करणानां विवेकतः ।   
इन्द्रियानुग्रहः प्रोक्तः सर्वेषां तत्त्ववेदिभिः ॥ १४ ॥

	परकायस्य सर्वोत्कृष्टकायानुग्रहसम्पन्नस्य शिवयोगिनो दर्शनात्   
करणानामिन्द्रियाणां विवेकतः सर्वेषां प्राकृतानामिन्द्रियानुग्रह इति   
तत्त्ववेदिभिस्तत्त्वज्ञानिभिः प्रोक्तः कथित इत्यर्थः ॥ १४ ॥

अथ तत्कथमित्यत्र तदिन्द्रयव्यापारं पञ्चभिः सूत्रैः प्रतिपादयति-

इन्द्रियाणां समस्तानां स्वार्थेषु सति सङ्गमे ।   
रागो वा जायते द्वेषस्तौ योगी परिवर्जयेत् ॥ १५ ॥

	लोके समस्तानां श्रोत्रादीन्द्रियाणां स्वस्वविषयेषु सम्बन्धे सति   
रागो वा द्वेषो वा जायते । योगी शिवयोगी तौ रागद्वेषौ परिवर्जयेत्   
परित्यजेतेत्यर्थः ॥ १५ ॥

एवं च योगीन्द्रियव्यापारस्य लोकोत्तरत्वादनुग्रहकरत्वमिति भावः-

इन्द्रियाणां बहिर्वृत्तिः प्रपञ्चस्य प्रकाशिनी ।   
अन्तः शिवे समावेशो निष्प्रपञ्चस्य कारणम् ॥ १६ ॥

स्पष्टम् ॥ १६ ॥

प्। ३३१)

एवं स्थिते-

क्षणमन्तः शिवं पश्यन् केवलेनैव चेतसा ।  
बाह्यार्थानामनुभवं क्षणं कुर्वन् दृगादिभिः ॥ १७ ॥

सर्वेन्द्रियनिरूढोऽपि सर्वेन्द्रियविहीनवान् ।  
शिवाहितमना योगी शिवं पश्यति नापरम् ॥ १८ ॥

	अन्तः अन्तर्मुखः सन् केवलेन चेतसा बाह्येन्द्रियसङ्गरहितेन चित्तेन   
क्षणं शिवं पश्यन् दृगादिभिश्चक्षुरादिबाह्येन्द्रियैः बाह्यार्थानां   
शब्दादिबाह्यविषयाणाम् अनुभवं क्षणं कुर्वन् शिवाहितमना योगी   
शिवे निवेशितचित्तः परयोगी सर्वेन्द्रियानिरूढोऽपि सर्वेन्द्रियासक्तोऽपि   
सर्वेन्द्रियविहीनवान् सन् शिवं पश्यति अन्तर्बहिश्च शिवमेव पश्यति अपरं   
तदन्यं न पश्यतीति तदिन्द्रियविवेचनमनुग्रहकरमिति भावः ॥ १७-१८ ॥

	नन्वेवमन्तर्बहिश्च शिवं पश्यतः शिवयोगिनोऽपि   
प्राकृतजनवज्जरामरणादिदर्शनात् कथं लोकानुग्राहकत्वमित्यत्राह-

न जरा मरणं नास्ति न पिपासा न च क्षुधा ।   
शिवाहितेन्द्रियस्यास्य निर्मानस्य महात्मनः ॥ १९ ॥

	शिवाहितेन्द्रियस्य शिवनिवेशितेन्द्रियव्यापारवतो निर्मानस्य   
देहाद्यभिमानशून्यस्य महात्मनो महापुरुषस्य अस्य शिवयोगिनो   
जरामरणं नास्ति तयोः शरीरधर्मत्वात् क्षुत्पिपासे च न स्तः तयोः   
प्राणधर्मत्वादिति ॥ १९ ॥

	सर्वेषु गात्रेषु शिरः प्रधानं सर्वेन्द्रियाणां नयनं प्रधानम्   
इन्द्रियाणां मनो नाथो मनोनाथस्तु मारुतः इति पुराणवचनानुसारेण   
सर्वेन्द्रियव्यापारकारणीभूतमनोमारुतनिग्रहं सूत्रत्रयेण   
प्रकाशयति-

मनो यत्र प्रवर्तेत तत्र सर्वन्द्रियस्थितिः ।

प्। ३३२)

शिवे मनसि संल्लीने क्व चेन्द्रियविचारणा ॥ २० ॥

	यत्र मनस्थितिः (तत्र) सर्वेन्द्रियस्थितिः मनसि शिवे संल्लीने सति   
इन्द्रियविचारणा इन्द्रियव्यापारः क्व? नास्तीत्यर्थः ॥ २० ॥

यद्यत् पश्यन् दृशा योगी मनसा चिन्तयत्यपि ।  
तत्तत् सर्वं शिवाकारं संविद्रूपं प्रकाशते ॥ २१ ॥

	योगी शिवयोगी दृशा यद्यत् पश्यति मनसा चिन्तयति तत्तत् सर्वं   
चिद्रूपं शिवाकारं सत् प्रकाशते मनुत इत्यर्थः ॥ २१ ॥

	अनेनान्तर्बाह्येन्द्रियनिग्रहप्रकारो दर्शितः । अथ   
प्राणनिग्रहप्रकारं दर्शयति-

करणैः सहितं प्राणं मनस्याधाय संयमी ।   
योजयेत् स शिवः साक्षाद् यत्र नास्ति जगद्भ्रमः ॥ २२ ॥

	करणैर्नेत्रादिकरणैः सहितं प्राणं प्राणवायुं मनस्याधाय   
संस्थाप्य यः संयमी शिवयोगी यत्र ब्रह्मणि योजयेत् नेत्रादिकरणानां   
मन एव प्राणरूपम् मनो वायुरूपं वेगवत्त्वात् लोके क्वचिल्लक्ष्ये   
नेत्रचञ्चलं चेत् प्राणवायुनिरोधद्वारा मनोलयस्यानुभूयमानत्वाच्च   
त्रयाणामैक्यात् सामरस्येन संयोजयेत् स साक्षाच्छिव एव । तस्य जगद्भ्रमो   
विश्वभेदभ्रान्तिर्नास्ति चित्तवृत्तिर्ब्रह्मणि लीना चेद् बाह्येन्द्रियव्यापारो   
निवर्तते तदभावाद् विभेदभ्रान्तिर्नास्तीत्यर्थः ॥ २२ ॥

अथेन्द्रियानुग्रहस्थलं समापयति-

सर्वेन्द्रियप्रवृत्त्या च बहिरन्तः शिवं यजन् ।   
स्वच्छन्दचारी सर्वत्र सुखी भवति संयमी ॥ २३ ॥

प्। ३३३)

	संयमी शिवयोगी सर्वेन्द्रियप्रवृत्त्या च अन्तर्बाह्येन्द्रियप्रवर्तनेन   
शिवम् इष्टप्राणरूपशिवलिङ्ग यजन् पूजयन् सर्वत्र स्वेच्छाचारी भूत्वा   
सुखी भवति सुखमनुभवन्नास्त इत्यर्थः ॥ २३ ॥

इतीन्द्रियानुग्रहस्थलम्

अथ प्राणानुग्रहस्थलम्

	अथ-प्राणान् प्रपीड्येह स मुक्तचेष्टः क्षीणे प्राणे नासिकयोच्छ्वसीत   
[श्वे० उ० २।९] इति श्वेतावतरश्रुत्यनुसारेणेन्द्रियानुग्रहसम्पन्नस्य   
शिवयोगिनस्तात्पर्यावलोकनमेव सर्वेषां प्राणानुग्रहस्थलं निरूपयति-

शिवस्य परकायस्य यत् तात्पर्यावलोकनम् ।  
तत्प्राणानुग्रहः प्रोक्तः सर्वेषां तत्त्वदर्शिभिः ॥ २४ ॥

	परकायस्य इन्द्रियानुग्रहसम्पन्नस्य परब्रह्मकायस्य शिवस्य   
शिवयोगिनो यत्तात्पर्यावलोकनं प्राणवायुनिरोधेन यत्तात्पर्यावलोकनमस्ति   
तत्सर्वेषां प्राणानुग्रह इति तत्त्वदर्शिभिस्तत्त्वज्ञानिभिः प्रोक्त इत्यर्थः ॥   
२४ ॥

अथ तत्तात्पर्यवलोकनं कीदृशमित्याह-

प्राणो यस्य लयं याति शिवे परमकारणे ।   
कुतस्तस्येन्द्रियस्फूर्तिः कुतः संसारदर्शनम् ॥ २५ ॥

	यस्य शिवयोगिनः प्राणः प्राणवायुः परमकारणे शिवे   
ब्रह्मादिकारणेशानामपि [ब्रह्मा विष्णू रुद्र ईश्वरः सदाशिवश्चेति   
पञ्चकारणेशाः ।] कारणीभूते परशिवे लयं याति तस्य शिवयोगिन   
इन्द्रियस्फूर्तिरिन्द्रियव्यापारः कुतः? नास्तीत्यर्थः । एवं च   
निष्प्रपञ्चशिवलिङ्गदर्शनं तत्तात्पर्यावलोकनमिति भावः ॥ २५ ॥

प्। ३३४)

अथ तत्कथमित्यत्राह-

करणेषु निवृत्तेषु स्वार्थसङ्गात् प्रयत्नतः ।   
तैः समं प्राणमारोप्य स्वान्ते शान्तमतिः स्वयम् ॥ २६ ॥

	केवलकुम्भेन शिवे प्राणवायौ लयं गते सति करणेषु   
चक्षुरादिकरणेषु स्वार्थसङ्गात् शब्दादिस्वविषयसम्बन्धात् प्रयत्नतः   
स्वयमेव निवृत्तेषु सत्सु स्वान्ते मनसि तैरिन्द्रियैः समं प्राणमारोप्य   
संयोज्य शान्तमती रागद्वेषरहितः स्यात् ॥ २६ ॥

एवं स्थिते-

शान्तत्वात् प्राणवृत्तीनां मनः शाम्यति वृत्तिभिः ।   
तच्छान्तौ योगिनां किञ्चिच्छिवादन्यन्न दृश्यते ॥ २७ ॥

	प्राणवृत्तीनां रेचकपूरकरूपप्राणवृत्तीनां शान्तत्वात्   
केवलकुम्भकेन निवृत्तत्वात् मनो वृत्तिभिः सङ्कल्पविकल्परूपवृत्तिभिः   
समं शाम्यति तच्छान्तौ सत्यां योगिनां शिवादन्यन्न किञ्चिदपि दृश्यत   
इत्यर्थः ॥ २७ ॥

अथात्र शङ्कां सूत्रद्वयेनोद्भाव्य तृतीयेन निराकरोति-

प्राण एव मनुष्याणां देहधारणकारणम् ।  
तदाधारः शिवः प्रोक्तः सर्वकारणकारणम् ॥ २८ ॥

स्पष्टम् ॥ २८ ॥

प्। ३३५)

अस्योत्तरम्-

निराधारः शिवः साक्षात् प्राणस्तेन प्रतिष्ठितः ।   
तदाधारा तनुर्ज्ञेया जीवो येनैव चेष्टते ॥ २९ ॥

तदाधारा प्राणाधारेत्यर्थः ॥ २९ ॥

	येनैव प्राणेनैव जीवश्चेष्टत इति सर्वसम्मतत्वेन शिवे प्राणस्य   
लीनत्वाद् देहः कथं तीष्ठतीति शङ्का? अस्योत्तरम्-

शिवे प्राणो विलीनोऽपि योगिनो योगमार्गतः ।   
स्वशक्तिवासनायोगाद् धारयत्येव विग्रहम् ॥ ३० ॥

	योगिनः शिवयोगिनो योगमार्गतः केवलकुम्भरूपयोगमार्गात्   
प्राणः शिवे विलीनोऽपि लयं गतोऽपि स्वशक्तिवासनायोगाद्   
निजशक्तिसंस्कारबलाद् विग्रहं शरीरं धारयत्येवेत्यर्थः ॥ ३० ॥

तर्हि स कथं तिष्ठतीत्यत्र सूत्रद्वयेन कथयति-

स चाभ्यासवशाद् भूयः सर्वतत्त्वातिवर्तिनि ।  
निष्कलङ्के निराकारे निरस्ताशेषविक्लवे ॥ ३१ ॥

	स च जीवात्माश्रयीभूतप्राणवायुर्भूयोऽभ्यासवशात्   
सर्वतत्त्वातिवर्तिनि भूम्यादिशिवान्ततत्त्वोपरिवर्तिनि निष्कलङ्के   
जरामरणादिदोषरहिते निराकारे अत एव प्राकृतनीलपीताद्याकाररहिते   
निरस्ताशेषविक्लवे निवृत्तसमस्तबाधे ॥ ३१ ॥

चिद्विलासपरिस्फूर्तिपरिपूर्णसुखाह्वये ।   
शिवे विलीनः सर्वात्मा योगी चलति न क्वचित् ॥ ३२ ॥

	चिद्विलासबाहुल्येन परिपूर्णसुखाद्वये परिपूर्णानन्दस्वरूपेण   
द्वितीयशून्ये परमशिवे विलीनसर्वात्मा लयीभूतसर्वव्यापारवान् योगी   
शिवयोगी क्वचित् कुत्रचित् कदापि न चलति न स्पन्दत इत्यर्थः ॥ ३२ ॥

प्। ३३६)

अथ किमिव न चलतीत्यत्राह-

प्रध्वस्तवासनासङ्गात् प्राणवृत्तिपरिक्षयात् ।   
शिवैकीभूतसर्वात्मा स्थाणुवद् भाति संयमी ॥ ३३ ॥

	संयमी शिवयोगीश्वरः प्रध्वस्तवासनासङ्गाद्   
विनष्टविषयवासनासम्पर्कात् प्राणवृत्तिक्षयात्   
प्राकृतवैकृतरूपप्राणव्यापारनाशात् शिवैकीभूतसर्वात्मा   
शिवलिङ्गैकरसीभूतसर्वेन्द्रियव्यापारवान् सन् स्थाणुवत् काष्ठवद्   
निश्चलत्वेन भातीत्यर्थः ॥ ३३ ॥

इति प्राणानुग्रहस्थलम्

अथ कायार्पितस्थलम्

अथ-

यदा शिवाय स्वात्मानं दत्तवान् देशिकात्मने ।  
तदा शैवो भवेद् देवि न ततोऽस्ति पुनर्भवः ॥

	इति योगजागमवचनानुसारेण प्राणानुग्रहसम्पन्नस्य योग्यं   
कायार्पितस्थलं निरूपयति-

शिवस्य पररूपस्य सर्वानुग्राहिणोऽर्चने ।   
त्यागो देहाभिमानस्य कायार्पितमुदाहृतम् ॥ ३४ ॥

	सर्वानुग्राहिणः सर्वानुग्राहकस्य पररूपस्य परब्रह्मकायस्य   
प्राणानुग्रहसम्पन्नस्य परयोगिनः शिवस्यार्चने शिवलिङ्गपूजाविषये   
देहाभिमानस्य त्यागः कायार्पितमित्युदाहृतमित्यर्थः ॥ ३४ ॥

प्। ३३७)

अथ किमनेन भवतीत्यत्राह-

यदा योगी निजं देहं शिवाय विनिवेदयेत् ।   
तदा भवति तद्रूपं शिवरूपं न संशयः ॥ ३५ ॥

तद्रूपं योगिनः स्वरूपं शिवरूपं भवतीत्यर्थः । शिष्टं स्पष्टम् ॥   
३५ ॥

ननु देहमात्रं समर्पणीयं वा यद्यन्यत्किञ्चिदस्ति वेत्यत्राह-

इन्द्रियप्रीतिहेतूनि विषयासङ्गजानि च ।   
सुखानि सुखचिद्रूपे शिवयोगी निवेदयेत् ॥ ३६ ॥

	इन्द्रियप्रीतिकारणीभूतविषयसम्बन्धोत्पन्नसुखं चिदानन्दरूपे   
शिवे निवेदयेदित्यर्थः ॥ ३६ ॥

अथ तत्कथमित्यत्राह-

दर्शनात् स्पर्शनाद् भुक्तेः श्रवणाद् घ्राणनादपि ।  
विषयेभ्यो यदुत्पन्नं शिवे तत्सुखमर्पयेत् ॥ ३७ ॥

	विषयेभ्य एतद्व्यतिरिक्तवस्त्राभरणादिविषयेभ्य इत्यर्थः । शिष्टं   
स्पष्टम् ॥ ३७ ॥

	अथ देहद्वारेण यद्यत्सुखं प्राप्तं तत्सर्वं शिवलिङ्गाय   
समर्पणीयमिति वदन् कायार्पितस्थलं समापयति-

देहद्वारेण यद्यत् स्यात् सुखं प्रासङ्गमात्मनः ।  
तत्तन्निवेदयन् शम्भोर्योगी भवति निर्मलः ॥ ३८ ॥

देहद्वारेण देहसम्बद्धदशेन्द्रियद्वारेण यद्यत्सुखं स्वस्य प्रासङ्गं   
प्रसक्तं स्यात्

प्। ३३८)

तत्तत्सुखं शम्भोः शिवलिङ्गस्य निवेदयन् समर्पयन् सन् योगी शिवयोगी   
निर्मलो निर्लेपः सन् चरति सञ्चरतीत्यर्थः । कायिकसुखसमर्पणमेव   
कायार्पणमिति भावः ॥ ३८ ॥

इति कायार्पितस्थलम्

अथ करणार्पितस्थलम्

अथ-

यस्तु विज्ञानवान् भवति युक्तेन मनसा सदा ।   
तस्येन्द्रियाणि वश्यानि सदश्वा इव सारथेः [कठोप० १।३।६] ॥

	इति कठवल्लीश्रुत्यनुसारेण कायार्पितसम्पन्नस्य करणार्पितस्थलं   
निरूपयति-

आसञ्जनं समस्तानां करणानां परात्परे ।  
शिवे यत् तदिदं प्रोक्तं करणार्पितमागमे ॥ ३९ ॥

	परात्परे विश्वस्मादुत्कृष्टपरशक्त्यपेक्षयोत्कृष्टे शिवे शिवलिङ्गे   
समस्तानाम् अन्तर्बाह्यवर्तिनां करणानां यदासञ्जनं   
संयोजनकर्तृत्वमस्ति तदिदं करणार्पितमित्यागमे वीरशैवसिद्धान्ते   
प्रोक्तं कथितमित्यर्थः ॥ ३९ ॥

अथ करणार्पकं कथयति-

यद्यत्करणमालम्ब्य भुङ्क्ते विषयजं सुखम् ।  
तत्तच्छिवे समर्प्यैष करणार्पक उच्यते ॥ ४० ॥

	यत्करणमालम्ब्य विषयजं सुखं यद् भुङ्क्ते तत्करणसम्बद्धं   
तद्विषयसुखं शिवलिङ्गे समर्प्य एष कायार्पितसम्पन्नः करणार्पक   
इत्युच्यत इत्यर्थः ॥ ४० ॥

प्। ३३९)

अथ तत्प्रकारं पञ्चभिः सूत्रैः प्रतिपादयति-

अहङ्कारमदोद्रिक्तमन्तःकरणवारणम् ।   
बध्नीयाद् यः शिवालाने स धीरः सर्वसिद्धिमान् ॥ ४१ ॥

	अहङ्कारममकाररूपोर्ध्वाधोमदमत्तमनोबुद्धिचित्तलक्षणान्तः  
करणगजं यः शिवालाने शिवलिङ्गरूपबन्धनस्तम्भे बध्नीयात् सः   
सर्वसिद्धिमान् धीरः ॥ ४१ ॥

नन्विन्द्रियाणाम् बाहुल्यान्मनोमात्रबन्धनेन कथं धीरत्वमित्यत्राह-

इन्द्रियाणां समस्तानां मनः प्रथममुच्यते ।   
वशीकृते शिवे तस्मिन् किमन्यैस्तद्वशानुगैः ॥ ४२ ॥

	प्रथमं कारणमित्यर्थः इन्द्रियाणां मनो नाथः इति श्रुतेः ।   
शिष्टं स्पष्टम् ॥ ४२ ॥

नन्वेतावता किमित्यत्राह-

इन्द्रियाणां वशीकारो निवृत्तिरिति गीयते ।   
लक्षीकृते शिवे तेषां कुतः संसारगाहनम् ॥ ४३ ॥

	इन्द्रियवशीकरणमेव निवृत्तिरिति विद्वद्भिर्गीयते । तेषामिन्द्रियाणां   
शिवलिङ्गे लक्षीकृते सति संसारनिमज्जनं कुतः नास्तीत्यर्थः ॥ ४३ ॥

नन्विन्द्रियवशीकारमात्रेण कथं संसारनिवृत्तिरित्यत्राह-

संसारविषकान्तारसमुच्छेदकुठारिका ।   
उपशान्तिर्भवेत् पुंसामिन्द्रियाणां वशीकृतौ ॥ ४४ ॥

प्। ३४०)

उपशान्तिर्निरपेक्षेत्यर्थः । शिष्टं स्पष्टम् ॥ ४४ ॥

ननु निरपेक्षामात्रेण कथं कर्मबन्धनिवृत्तिरित्यत्राह-

इन्द्रियैरेव जायन्ते पापानि सुकृतानि च ।   
तेषां समर्पणादीशे कुतः कर्मनिबन्धनम् ॥ ४५ ॥

स्पष्टम् ॥ ४५ ॥

	ननु शिवार्पितपदार्थैरभिवृद्धिश्रवणात् शिवे   
पुण्यपापसमर्पणेन तदभिवृद्धिः कस्मान्न भवतीत्यत्राह-

प्रकाशमाने चिद्वह्नौ बहिरन्तर्जगन्मये ।   
समर्प्य विषयान् सर्वान् मुक्तवज्जायते जनः ॥ ४६ ॥

	वह्निप्रक्षिप्तपदार्थानां नाशदर्शनाद् बहिरन्तर्भासमाने   
विश्वरूपे चिदग्निरूपशिवलिङ्गे समर्पितानां पदार्थानामपि   
नाशोऽवश्यमङ्गीकरणीय इत्यभिवृद्ध्यभावात् समस्तविषयान् तत्र   
समर्प्य जनो जननमरणपरिपीडितो देही मुक्तवज्जायत इत्यर्थः ॥ ४६ ॥

ननु वह्निसमर्पणस्य होमरूपत्वात् किं तत्साधनमित्यत्राह-

चित्तद्रव्यं समादाय जगज्जातं महाहविः ।   
चिद्वह्नौ जुह्वतामन्तः कुतः संसारविप्लवः ॥ ४७ ॥

	जगतः पञ्चतन्मात्ररूपत्वेन शब्दादिविषयरूपं   
हविश्चित्तद्रव्यं सङ्गृह्य अन्तः हृदयकमलस्थचिद्वह्नौ जुह्वतां   
शिवयोगिनां संसारबाधः कुतः? नास्तीत्यर्थः ॥ ४७ ॥

प्। ३४१)

नन्वेवंरूपविश्वहवनेन मुक्तवज्जायमानो जनः कीदृग्रूप इत्यत्राह-

आत्मज्योतिषि चिद्रूपे प्राणवायुनिबोधिते ।   
जुह्वन् समस्तविषयान् तन्मयो भवति ध्रुवम् ॥ ४८ ॥

	प्राणवायुप्रकाशिते चिद्रूपे आत्मज्योतिषि शिवाग्नौ   
तत्तत्करणजन्यसुखादिविषयान् जुह्वन् अर्पयन् शिवयोगी   
तन्मयश्चिन्मयशिवस्वरूप एव भवति जायते (इति) ध्रुवं निश्चयः ॥ ४८ ॥

	ननु करणानां प्राकृतत्वेन कथं तज्जन्यसुखादि   
शिवसमर्पणयोग्यमित्यत्राह-

इन्द्रियाणि समस्तानि शरीरं भोगसाधनम् ।   
शिवपूजाङ्गभावेन भावयन् मुक्तिमाप्नुयात् ॥ ४९ ॥

	शरीरादीनां शिवपूजाङ्गत्वात् तज्जन्यसुखाद्यपि   
शिवसमर्पणयोग्यमेवेत्यर्थः । इदं करणार्पणं कायार्पणस्थले   
प्रसङ्गादुक्तमिति न पौनरुक्त्यम् ॥ ४९ ॥

इति करणार्पितस्थलम्

अथ भावार्पितस्थलम्

अथ-

तस्मात् प्रपञ्चसम्बन्धभावं हित्वा शिवात्मकम् ।   
भावमाश्रित्य यत्नेन कुर्याद् व्यापृतिमीश्वरे ॥

	इति योगजागमवचनानुसारेण करणार्पितसम्पन्नस्य शिवयोगिनो   
विधीयमानं भावार्पणं निरूपयति-

शिवे निश्चलभावेन भावानां यत्समर्पणम् ।   
भावार्पितमिदं प्रोक्तं शिवसद्भाववेदिभिः ॥ ५० ॥

	शिवे शिवलिङ्गविषये निश्चलभावेन स्थिरभावेन भावानां   
यत्समर्पणम् तदिदं भावार्पितमिति शिवसद्भाववेदिभिः प्रोक्तमित्यर्थः ॥   
५० ॥

प्। ३४२)

अथ को नाम भाव इत्यत्राह-

चित्तस्थसकलार्थानां मननं यत्तु मानसे ।   
तदर्पणं शिवे साक्षान्मानसो भाव उच्यते ॥ ५१ ॥

	मानसो मनोविकारो भावो भाव इत्युच्यते विकारो मानसो भावः   
इत्यमरः । मानसे मनोविकारे भावे चित्तस्थसकलार्थानां   
चित्तनिष्ठसकलपदार्थानां यन्मननम् अनुभवरूपचिन्तनं यदस्ति तत्   
साक्षात् प्रत्यक्षीभूते शिवे शिवलिङ्गे अर्पणम् अर्पितमित्युच्यते इत्यर्थः ॥ ५१ ॥

अथ तद्भावस्वरूपं पञ्चभिः सूत्रैर्विशेषयति-

भाव एव हि जन्तूनां कारणं बन्धमोक्षयोः ।   
भावशुद्धौ भवेन्मुक्तिर्विपरीते तु संसृतिः ॥ ५२ ॥

स्पष्टम् ॥ ५२ ॥

अथ का नाम भावशुद्धिरित्यत्राह-

भावस्य शुद्धिराख्याता शिवोऽहमिति योजना ।   
विपरीतसमायोगे कुतो दुःखनिवर्तनम् ॥ ५३ ॥

	शिवोऽहमिति स्वस्वरूपानुभवयोग एव भावस्य शुद्धिरिति   
विद्वद्भिराख्याता । विपरीतसमायोगे सति नाहं शिव इति विपरीतयोगे सति   
दुःखनिर्वतनं सांसारिकदुःखनिवृत्तिः कुतः? नास्तीत्यर्थः ॥ ५३ ॥

प्। ३४३)

	नन्विदमिति भासमानं विश्वं कथं भावनीयमित्यत्र-भोक्ता   
भोज्यं प्रेरितारं च मत्वा सर्वं प्रोक्तं त्रिविधं ब्रह्म चैतत् [श्वे० उ०   
१।१२] इति श्वेताश्वतरश्रुत्यनुसारेण कथयति-

भोक्ता भोग्यं भोजयिता सर्वमेतच्चराचरम् ।   
भावयन् शिवरूपेण शिवो भवति वस्तुतः ॥ ५४ ॥

	भोक्ता जीवो भोग्यं भोगयोग्यं वस्तु अव्यक्तं भोजयिता भोगदः   
शिवः । चराचरमेतत्सर्वं जगज्जालं   
स्वनिजस्वभावभूतचित्क्रियाशक्तिकार्यत्वात् शिवरूपेण भावयन् शिवयोगी   
वस्तुतः परमार्थतः शिवो भवति शिव एव भवतीत्यर्थः । अत्र वस्तुत   
इत्यनेनास्य मुख्यपक्षत्वं सूचितम् ॥ ५४ ॥

अथ पक्षान्तरेण भावनां कथयति-

मिथ्येति भावयन् विश्वं विश्वातीतं शिवं स्मरन् ।   
सत्तानन्दचिदाकारं कथं बद्धुमिहार्हति ॥ ५५ ॥

	विश्वं स्वातिरिक्ताध्यासलक्षणाविद्याकार्यत्वाद् मिथ्येति भावयन्   
विश्वातीतं विश्वोत्तीर्णं शिवं सत्तानन्दचिदाकारं   
नित्यपरिपूर्णसच्चिदानन्दस्वरूपं स्मरन् मलमायादिपाशैर्बद्धुं   
कथमिहार्हति? न केनापि प्रकारेणार्हतीत्यर्थः ॥ ५५ ॥

अथ भावनान्तरमाह-

सर्वं कर्मार्चनं शम्भोर्वचनं तस्य कीर्तनम् ।   
इति भावयतो नित्यं कथं स्यात् कर्मबन्धनम् ॥ ५६ ॥

	क्रियमाणं सर्वं कर्म शम्भोः शिवलिङ्गस्यार्चनम् कथ्यमानं   
सर्वं वचनं तस्य शिवलिङ्गस्य कीर्तनं स्तुतिः इति नित्यं भावयतः   
कर्मकृतबन्धनं कथं स्यात्? न केनापि प्रकारेण भवेदित्यर्थः ॥ ५६ ॥

प्। ३४४)

अथ जीवन्मुक्तिकरीं भावनां कथयन् भावार्पितस्थलं समापयति-

सर्वेन्द्रियगतं सौख्यं दुःखं वा कर्मसम्भवम् ।   
शिवार्थं भावयन् योगी जीवन्मुक्तो भविष्यति ॥ ५७ ॥

	श्रोत्रादिसर्वेन्द्रियगतं सौख्यं सुखं पापकर्मसम्भवं   
दुःखं वा शिवार्थं शिवलिङ्गार्पितपदार्थत्वेन भावयन् शिवयोगी   
जीवन्मुक्तः स्यादित्यर्थः ॥ ५७ ॥

इति भावार्पितस्थलम्

अथ शिष्यस्थलम्

यथा सिद्धरसस्पर्शात् ताम्रं भवति काञ्चनम् ।  
गुरूपदिष्टश्रवणाच्छिष्यस्तत्त्वमयस्तथा ॥

	इति योगजागमवचनानुसारेण तद्भावार्पितसम्पन्नेन परयोगिना   
शिक्षणीयशिष्यस्थलं कथयति-

शासनीयो भवेद्यस्तु परकायेन सर्वदा ।   
तत्प्रसादात्तु मोक्षार्थी स शिष्य इति कीर्तितः ॥ ५८ ॥

	परकायेन परब्रह्मकायेन भावार्पितसम्पन्नेन शिवयोगिना यः   
सर्वदा शासनीयः शिक्षणीयो भवेत् तत्प्रसादात् तद्भावार्पितसम्पन्नस्य   
प्रसादात् मोक्षार्थी परापरमोक्षापेक्षी सः शिष्य इति कीर्तितः कथित   
इत्यर्थः ॥ ५८ ॥

प्। ३४५)

अथ प्रकारान्तरेण तल्लक्षणमाह-

भावो यस्य स्थिरो नित्यं मनोवाक्कायकर्मभिः ।  
गुरौ निजे गुणोदारे स शिष्य इति गीयते ॥ ५९ ॥

	यस्य भावो गुणोदारे ज्ञानवैराग्यादिगुणोन्नते निजे गुरौ श्रीगुरौ   
मनोवाक्कायकर्मभिर्ध्यानस्तोत्रपूजारूपकर्मभिर्नित्यं स्थिरो दृढो   
भवेत् स शिष्य इति गीयते कथ्यत इत्यर्थः ॥ ५९ ॥

अथ मुख्यशिष्यलक्षणमाह-

शान्तो दान्तस्तपश्शीलः सत्यवाक् समदर्शनः ।   
गुरौ शिवे समानस्थः स शिष्याणामिहोत्तमः ॥ ६० ॥

	यः शान्तः अन्तरिन्द्रियनिग्रहवान् दान्तो बाह्येन्द्रियनिग्रहवान्   
तपश्शीलो यमनियमाद्यष्टाङ्गलक्षणतपोयोगनिष्ठः   
[यमनियमासनप्राणायामप्रत्याहारधारणा-  
ध्यानसमाधयोऽष्टावङ्गानि (पा० यो० सू० २।२९] सन् सत्यवाग्   
यथार्थवादी सन् समदर्शनो लोष्टसुवर्णादिषु समानबुद्धिमान् सन्   
श्रीगुरौ शिवलिङ्गे च समदर्शनवान् सन् वर्तते स इह लोके शिष्याणामुत्तमः   
श्रेष्ठ इत्यर्थः ॥ ६० ॥

अथ शिष्याचारं सूत्रद्वयेन कथयति-

गुरुमेव शिवं पश्येच्छिवमेव गुरुं तथा ।   
नैतयोरन्तरं किञ्चिद्विजानीयाद्विचक्षणः ॥ ६१ ॥

विचक्षणः शिष्य इत्यर्थः ॥ ६१ ॥

प्। ३४६)

शिवाचारे शिवध्याने शिवज्ञाने च निर्मले ।   
गुरोरादेशमात्रेण परां निष्ठामवाप्नुयात् ॥ ६२ ॥

निष्ठां विश्वासं प्राप्नुयादित्यर्थः । शिष्टं स्पष्टम् ॥ ६२ ॥

अथ श्रीगुरुकृपाकटाक्षमहत्त्वं सूत्रद्वयेन कथयति-

ब्रह्माण्डबुद्धुदोद्भूतं मायासिन्धुं महत्तरम् ।  
गुरोः कवलयत्याशु कटाक्षवडवानलः ॥ ६३ ॥

	ब्रह्माण्डरूपबुद्बुदानाम् उद्भूतमुद्भवनं यस्मिन् स   
ब्रह्माण्डबुद्बुतोद्भूत इत्यर्थः । तादृशं महत्तरं मायासिन्धुं   
गुरोः कटाक्षवडवानलो झटिति कवलयति ग्रसतीत्यर्थः । नेत्रस्य तैजसत्वाद्   
वडवानलत्वेन वर्णनम् ॥ ६३ ॥

गुरोः कटाक्षवेधेन शिवो भवति मानवः ।   
रसवेधाद् यथा लोहो हेमतां प्रतिपद्यते ॥ ६४ ॥

मानवः शिष्यजन् इत्यर्थः । सम्यगावेशो वेध इत्यर्थः । शिष्टं स्पष्टम् ॥   
६४ ॥

अथैवं गुरुमहत्त्वज्ञानी गुरोराज्ञां न लङ्घयेदित्याह-

न लङ्घयेद् गुरोराज्ञां ज्ञानमेव प्रकाशयन् ।  
शिवासक्तेन मनसा सर्वसिद्धिमवाप्नुयात् ॥ ६५ ॥

शिवासक्तेन शिवध्याननिष्ठेन मनसा ज्ञानं   
शिवाद्वैतज्ञानमित्यर्थः । शिष्टं स्पष्टम् ॥ ६५ ॥

प्। ३४७)

अथ गुरूपदेशरहस्यं सूचयति-

शिवादन्यज्जगन्मिथ्या शिवः संवित्स्वरूपकः ।   
शिवस्त्वमिति निर्दिष्टो गुरुणा मुक्त एव सः ॥ ६६ ॥

	जगत् शिवादन्यदिति मिथ्या शिवस्वरूपमेवेत्यर्थः । तत्कथमित्यत्राह-   
शिवः संवित्स्वरूपक इति । विश्वस्य चिदन्तर्गतत्वात्तरङ्गादिवच्चिन्मयत्वम्   
अन्यथा चिद्बाह्यत्वेनास्तीत्यत्र मानाभावादसदेव स्यादिति भावः ।   
शिवस्त्वमिति चिद्रूपत्वादिति भावः ऐतदात्म्यमिदं सर्वं तत्सत्यं स आत्मा   
तत्त्वमसि श्वेतकेतो [छा० उ० ६।९।४] इति छान्दोग्यश्रुतेः । इति यः शिष्यः   
श्रीगुरुणोपदिष्टः स मुक्त व जीवन्मुक्त एवेत्यर्थः ॥ ६६ ॥

अथ शिष्यस्थलं समापयति-

गुरोर्लब्ध्वा महाज्ञानं संसारामयभेषजम् ।  
मोदते यः सुखी शान्तः स जीवन्मुक्त एव हि ॥ ६७ ॥

	यः शिष्योः गुरोः श्रीगुरोः संसारामयभेषजं   
भवरोगस्यौषधं महाज्ञानं लब्ध्वा सुखी शिवसुखी सन् मोदते   
सुखमनुभवन्नास्ते स शान्तो रागद्वेषरहितो जीवन्मुक्त एवेति हि प्रसिद्ध   
इत्यर्थः ॥ ६७ ॥

इति शिष्यस्थलम्

अथ शुश्रूषुस्थलम्

अथ-

तस्मादुपश्रितात् सम्यक् सहजं प्राप्य सद्गुरोः ।   
अनायासेन सततमात्माभ्यासरतो भवेत् ॥

	इति योगजागमवचनानुसारेण स शिष्य एव गुरुसेवातत्परः सन्   
रहस्यार्थजिज्ञासुः शुश्रूषुरिति सूत्रत्रयेण कथयति-

बोध्यमानः स गुरुणा परकायेन सर्वदा ।

प्। ३४८)

तच्छुश्रूषारतः शिष्यः शुश्रूषुरिति कीर्त्यते ॥ ६८ ॥

	परब्रह्मकायेन श्रीगुरुणा सदा बोध्यमानः स शिष्यः   
तच्छुश्रूषारतस्तस्माच्छ्रोतुमिच्छायां लम्पटः सन् शुश्रूषुरिति कीर्त्यते   
कथ्यत इत्यर्थः ॥ ६८ ॥

अथ तत्प्रश्नप्रकारं प्रदर्शयति-

किं सत्यं किं न वा सत्यं क आत्मा कः परः शिवः ।   
इति श्रवणसंसक्तो गुरोः शिष्यो विशिष्यते ॥ ६९ ॥

	सत्यं नित्यं किम् असत्यम् अनित्यं किम् आत्मा जीवः कः परः शिवः   
परमात्मा क इति गुरोः श्रीगुरोः सकाशात् श्रवणसंसक्त   
उत्तरवाक्यश्रवणतत्परः शिष्यः शुश्रूषुः शिष्यो विशिष्यते   
केवलसेवासक्तशिष्यापेक्षया विशिष्यत इत्यर्थः ॥ ६९ ॥

ननु कथं श्रेष्थ इत्यत्राह-

श्रुत्वा श्रुत्वा गुरोर्वाक्यं शिवसाक्षात्क्रियावहम् ।   
उपशाम्यति यः स्वान्ते स मुक्तिपदमाप्नुयात् ॥ ७० ॥

	यः शुश्रूषुः शिष्यः शिवप्रत्यक्षीकरणक्रियावहं   
श्रुतिसम्मतोपदेशवाक्यं श्रीगुरोः श्रुत्वा श्रुत्वा असकृदित्यर्थः स्वान्ते   
चित्ते उपशाम्यति शान्तो भवति स मुक्तिपदमाप्नुयाद् लभेतेत्यर्थः ॥ ७० ॥

ननु सेवामात्रेण गुरोर्मुक्तः किं न स्याच्छिष्य इत्यत्राह-

न बुध्यति गुरोर्वाक्यं विना शिष्यस्य मानसम् ।  
तेजो विना सहस्रांशोः कथं स्फुरति पङ्कजम् ॥ ७१ ॥

	गुरूपदेशवाक्यं विना शिष्यस्य मानसं हृत्कमलं न बुध्यति न   
विकसति । तत्र दृष्टान्तः-सहस्रांशोः सूर्यस्य तेजो विना पङ्कजं कथं   
स्फुरति विकसति न कथञ्चिदपि विकसति तथेत्यर्थः ॥ ७१ ॥

प्। ३४९)

पुनश्च दृष्टान्तान्तरमाह-

सूर्यस्योदयमात्रेण सूर्यकान्तः प्रकाशते ।   
गुरोरालोकमात्रेण शिष्यो बोधेन भासते ॥ ७२ ॥

गुरूपदेशवाक्यान्नालोकमात्रेणेत्यर्थः । शिष्टं स्पष्टम् ॥ ७२ ॥

	अथ-तद्विज्ञानार्थं स गुरुमेवाभिगच्छेत् समित्पाणिः श्रोत्रियं   
ब्रह्मनिष्ठम् [मुं० उ० १।१२] इति मुण्डकश्रुतिवाक्यानुसारेण   
तच्छ्रवणार्थं गुरुसमर्पणप्रकारमाह-

अद्वैतपरमानन्दप्रबोधैकप्रकाशकम् ।   
उपायं शृणुयाच्छिष्यः सद्गुरुं प्राप्य साञ्जलिः ॥ ७३ ॥

	उपायनपाणिः सद्गुरुमधिगम्य साञ्जलिः मुकुलितकरयुगलः सन्   
अप्रतियोगिपरमानन्दप्रबोधस्य मुख्यतया प्रकाशकम् उपायम्   
उपदेशरहस्यरूपोपायं शिष्यः शृणुयात् प्रश्नपूर्वकं   
शृणुयादित्यर्थः ॥ ७३ ॥

अथ प्रश्नप्रकारमुपपादयति-

किं तत्त्वं परमं ज्ञेयं केन सर्वे प्रतिष्ठिताः ।   
कस्य साक्षात्क्रिया मुक्तिः कथयेति समासतः ॥ ७४ ॥

	भो श्रीगुरो ज्ञेयं परमं तत्त्वं किम् केन वस्तुना सर्वे चराचराः   
प्रतिष्ठिताः कस्य साक्षात्कारेण मुक्तिर्मोक्षो भवेत् एतत्सर्वं समासतः   
सङ्ग्रहेण कथय उपदिशेत्यर्थः ॥ ७४ ॥

प्। ३५०)

अथ-

तस्मै स विद्वानुपसन्नाय सम्यक्  
प्रशान्तचित्ताय शमान्विताय ।  
येनाक्षरं पुरुषं वेद सत्यं  
प्रोवाच तां तत्त्वतो ब्रह्मविद्याम् [मुं० उ० १।१३] ॥

इति मुण्डकश्रुत्यनुसारेण तत्प्रश्नोत्तरं पञ्चभिः सूत्रैः कथयति-

इति प्रश्ने कृते पूर्वं शिष्येण नियतात्मना ।   
ब्रूयात् तत्त्वं गुरुस्तस्मै येन स्यात् संसृतेर्लयः ॥ ७५ ॥

नियतात्मना एकाग्रचित्तेनेत्यर्थः । शिष्टं स्पष्टम् ॥ ७५ ॥

अथ कृतप्रश्नस्य क्रमेणोत्तरं वक्ति-

शिव एव परं तत्त्वं चिदानन्दसदाकृतिः ।   
स यथार्थस्तदन्यस्य जगतो नास्ति नित्यता ॥ ७६ ॥

	सच्चिदानन्दस्वरूपः शिव एव परं तत्त्वं ज्ञातुं योग्यं   
परतत्त्वम् । स यथार्थः नित्य इत्यर्थः । तदन्यस्य चिद्विजातीयत्वेन   
भासमानस्य जगतो विष्ण्वादिविश्वस्य नित्यत्वं शिववत् सनातनत्वं   
नास्तीत्यर्थः ॥ ७६ ॥

अथ केन सर्वे प्रतिष्ठिता इत्यस्योत्तरमाह-

अयथार्थप्रपञ्चोऽयं प्रतितिष्ठति शङ्करे ।   
सदात्मनि यथा शुक्तौ रजतत्वं व्यवस्थितम् ॥ ७७ ॥

	अयथार्थः अनित्य इत्यर्थः । तत्र दृष्टान्तः-सदात्मनि   
ज्ञानकर्मलक्षणोभयेन्द्रियज्ञानगोचरीभूतत्वाद् व्यावहारिकसद्रूपे   
शुक्तौ शुक्तिकाशकले रजतत्वं   
ज्ञानेन्द्रियमात्रगोचरत्वेनोत्तरक्षणबाध्यमानप्रातीतिकरजतत्वं   
व्यवस्थितं यथा तिष्ठति तथा सनातने   
शङ्करेऽनित्यप्रपञ्चस्तिष्ठतीत्यर्थः ॥ ७७ ॥

प्। ३५१)

अथ कस्य साक्षात्कारेण मुक्तिरित्यस्योत्तरमाह-

शिवोऽहमिति भावेन शिवे साक्षात्कृते स्थिरम् ।   
मुक्तो भवति संसारान्मोहग्रन्थेर्विभेदतः ॥ ७८ ॥

	शिवोऽहमिति भावेन दृढभावेन शिवे प्रत्यक्षीकृते सति विभेदतो   
विशेषभेदतः संसारात् संसाररूपाद् मोहग्रन्थेरज्ञानग्रन्थेर्मुक्तो   
भवतीत्यर्थः ॥ ७८ ॥

अथैवमुक्तार्थे शिष्यं नियोजयति-

शिवं भावय चात्मानं शिवादन्यं न चिन्तय ।  
एवं स्थिरे शिवाद्वैते जीवन्मुक्तो भविष्यसि ॥ ७९ ॥

	भो शिष्य त्वम् आत्मानं त्वां शिवं सन्तं भावय   
शिवशिवभक्तयोरात्मत्वाविशेषादिति भावः । इदमिति भासमानं विश्वमपि   
शिवादन्यं न चिन्तय   
शिवस्वभावभूतचित्क्रियान्तर्गतत्वाज्जलतरङ्गन्यायेन शिवस्वरूपमेवेति   
चिन्तयेत्यर्थः । एवं शिवाद्वैते स्थिरे सति जीवन्मुक्तो जीवन्नपि मुक्तो   
भविष्यसीत्यर्थः ॥ ७९ ॥

अथ शुश्रूषुस्थलं समापयति-

एवं प्रचोदितः शिष्यो गुरुणा गुणशालिना ।   
शिवमेव जगत् पश्यन् जीवन्मुक्तोऽभिजायते ॥ ८० ॥

	एवमनेन प्रकारेण ज्ञानवैराग्यादिगुणसम्पन्नेन श्रीगुरुणा   
प्रकर्षेण बोधितः शिष्यो जगज्जालं शिवमेव पश्यन्   
शिवातिरिक्ताविद्यामयमित्यपश्यन्   
शिवस्वभावभूतचित्क्रियाशक्तिमयत्वाच्छिवात्मकमेव पश्यन् सन्   
जीवन्मुक्तोऽभिजायत इत्यर्थः ॥ ८० ॥

प्। ३५२)

इति शुश्रूषुस्थलम्

अथ सेव्यस्थलम्

अथ-

भिद्यते हृदयग्रन्थिश्छिद्यन्ते सर्वसंशयाः ।   
क्षीयन्ते चास्य कर्माणि तस्मिन् दृष्टे परावरे [मुं० उ० २।२।८] ॥

	इति मुण्डकोपनिषद्धचनानुसारेण दृष्टिः स्थिरा यस्य विनैव दृश्यं   
वायुः स्थिरो यस्य विना प्रयत्नम् । चित्तं स्थिरं यस्य विनावलम्बं स एव   
योगी स गुरुः स सेव्यः ॥ इति योगजागमवचनानुसारेण च   
गुरूपदेशसिद्धशुश्रूषुरेव सेव्य इति तदीयस्थलं निरूपयति-

गुरुवाक्यामृतास्वादात् प्राप्तबोधमहाफलः ।  
शुश्रूषुरेव सर्वेषां सेव्यत्वात् सेव्य उच्यते ॥ ८१ ॥

	गुरूपदेशवाक्यरूपामृतरसास्वादनेन   
सम्प्राप्तशिवाद्वैतज्ञानमहाफलवान् शुश्रूषुरेव सर्वैः सेव्यत्वात्   
सेव्य इत्युच्यते इत्यर्थः ॥ ८१ ॥

अथ स सेव्य एव गुरुवत् पूजनीय इति सूत्रत्रयेणाह-

गुरूपदिष्टे विज्ञाने चेतसि स्थिरतां गते ।   
साक्षात्कृतशिवः शिष्यो गुरुवत् पूज्यते सदा ॥ ८२ ॥

विज्ञाने शिवाद्वैतलक्षणविशेषज्ञान इत्यर्थः । शिष्टं स्पष्टम् ॥ ८२ ॥

ननु स सेव्यः पूजनीयोऽस्तु गुरुवत् कस्मात् पूजनीय इत्यत्राह-

ज्ञानादाधिक्यसम्पत्तिर्गुरोर्यस्मादुपस्थिता ।   
तस्माज्ज्ञानागमाच्छिष्यो गुरुवत् पूज्यतां व्रजेत् ॥ ८३ ॥

श्रीगुरोर्यस्माद् ज्ञानाद् अधिकसम्पत्तिरुपस्थिता समागता तस्माद्

प्। ३५३)

ज्ञानागमात् शिष्यः श्रीगुरुरिव पूज्यतां व्रजेद् गच्छेदित्यर्थः ॥ ८३ ॥

अथ हेत्वन्तरमाह-

शिवोऽहमिति भावस्य नैरन्तर्याद् विशेषतः ।  
शिवभावे समुत्पन्ने शिववत् पूज्य एव सः ॥ ८४ ॥

	शिवोऽहमिति भावस्य नैरन्तर्याद् निरवकाशरूपाद् विशेषाद्   
अभ्यासविशेषात् शिवभावे शिवत्वे समुत्पन्ने स्फुटीभूते सति स शुश्रूषुः   
शिववत् पूज्य एवेत्यर्थः ॥ ८४ ॥

	नन्वस्य ससङ्गत्वात् शिवस्यासङ्गत्वात् कथं शिववत्   
पूजनीयत्वमित्यत्राह-

विषयासक्तचित्तोऽपि विषयासङ्गवर्जितः ।   
शिवभावयुतो योगी सेव्यः शिव इवापरः ॥ ८५ ॥

	अत्र शिवभावयुत इति हेतुगर्भविशेषणम् । योगी शुश्रूषुः शिवयोगी   
विषयनिष्ठचित्तवानपि विषयसङ्गवर्जित एव शिवभावदार्ढ्याद् द्वितीयः   
शिव इव सेव्यः पूजनीय इत्यर्थः ॥ ८५ ॥

मुक्तः संशयपाशतः स्थिरमना बोधे च मुक्तिप्रदे   
मोहं देहभृतां दृशा विघटयन् मूलं महासंसृतेः ।  
सत्तानन्दचिदात्मके निरुपमे शैवे परस्मिन् पदे  
लीनात्मा क्षयितप्रपञ्चविभवो योगी जनैः सेव्यते ॥ ८६ ॥

प्। ३५४)

इति श्रीमत्षट्स्थलब्रह्मिणा शिवयोगिनाम्ना रेणुकाचार्येण विरचिते   
वीरशैवधर्मनिर्णये सिद्धान्तशिखामणौ   
प्रसादिस्थलाश्रितनवलिङ्गप्रसङ्गो नाम सप्तदशः परिच्छेदः ॥ १७ ॥

	संशयपाशतः अहं शिवो वा न वेति सन्देहपाशतो मुक्तो विमुक्तो   
मुक्तिप्रदे परापरमुक्तिप्रदे बोधे च शिवाद्वैतज्ञाने स्थिरमनाः स्थिरचित्तो   
महासंसृतेः संसारस्य मूलं मूलकारणीभूतं देहभृतां मोहं   
देहिनामज्ञानं दृशा कृपादृष्ट्या विघटयन् निवारयन्   
सच्चिदानन्दस्वरूपे उपमातीते शैवे परस्मिन् पदे लीनात्मा   
तदेकलोलीभूतनिजस्वरूपवान् योगी शिवयोगी क्षयितप्रपञ्चविभवः सन्   
स्वशक्तिलीनीकृतविश्वप्रपञ्चवैभवः सन् जनैः सेव्यते पूज्यत इत्यर्थः ।   
अस्य प्रसादिनोऽङ्गत्रयस्यैतल्लिङ्गत्रयं क्रमेण संयोजनीयमिति   
सम्प्रदायः ॥ ८६ ॥

इति श्रीमत्पदवाक्यप्रमाणपारावारधुरीणश्रीमरितोण्टदार्येण   
विरचितायां तत्त्वप्रदीपिकाख्यायां सिद्धान्तशिखामणिव्याख्यायां   
प्रसादिस्थलाश्रितनवलिङ्गप्रसङ्गनामा सप्तदशः परिच्छेदः ॥ १७ ॥





