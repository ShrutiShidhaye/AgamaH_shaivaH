+++
title = "१०"

+++
अथ दशमोल्लासः   
    
श्री देव्युवाच  
कुलेश श्रोतुमिच्छामि विशेषदिवसार्चनम् ।   
तत्सपर्याफलं देव वद मे परमेश्वर ॥ १ ॥  
ईश्वर उवाच   
शृणु देवि प्रवक्ष्यामि यन्मां त्वं परिपृच्छसि ।   
तस्य श्रवणमात्रेण सर्वपापैः प्रमुच्यते ॥ २ ॥  
उत्तमा नित्यपूजा स्यात् मध्यमं पर्वपूजनम् ।   
मासपूजाऽधमा देवि मासादूर्ध्व पशुर्भवेत् ॥ ३ ॥  
विहितैर्मादिभिर्द्रव्यैर्मासादूर्ध्वं समर्चनम् ।   
पशोर्भूयः प्रवेशेच्छा यदि स्याद्दीक्षयेत् पुनः ॥ ४ ॥  
मद्यं मांसञ्च मत्स्यश्च मुद्रा मैथुनमेव च ।   
मकारपञ्चकं देवि देवताप्रीतिकारकम् ॥ ५ ॥  
मादिपञ्चकमीशानि देवताप्रीतये सुधीः ।   
यथाविधि निषेवेत तृष्णया चेत् स पातकी ॥ ६ ॥  
कृष्णाष्टमीचतुर्द्दश्यावमावास्याथ पूणीमा ।   
सङ्क्रान्तिः पञ्च पर्वाणि तेषु पुण्यदिनेषु च ॥ ७ ॥  
गुरुजन्मदिने प्राप्ते तद्गुरोस्तद्गुरोरपि ।   
मानवौघादिपुंसाञ्च स्वजन्मदिवसे तथा ॥ ८ ॥  
सम्पत्तौ च यजेल्लाभे तपोदीक्षाव्रतोत्सवे ।   
पीठोपगमने वीरपीठे स्वजनदर्शने ॥ ९ ॥  
देशिकागमने पुण्यतीर्थदैवतदर्शने ।   
एवमादिषु देवेशि विशेषदिवसेषु च ॥ १० ॥  
यथाधनं यथाश्रद्धं यथाद्रव्यं यथोचितम् ।   
यथाकालं यथादेशं तथा पूजां समाचरेत् ॥ ११ ॥  
आचार्येण विधानेन कारयेच्चक्रपूजनम् ।   
स्वयं वा पूजयेद्देवि बिन्दुपूजापुरःसरम् ॥ १२ ॥  
स ते लोकमवाप्नोति पुनरावृत्तिवजीतम् ।   
अकुर्वन् कौलिको मोहाद्देवताशापमाप्नुयात् ॥ १३ ॥  
मासे वापि त्रिमासे वा षण्मासे वत्सरेऽपि वा ।   
श्रीगुरुं पूजयेद्भक्त्याऽप्राप्ते तत्स्त्रीसुतादिकान् ॥ १४ ॥  
तदभावे कुलज्ञञ्च तच्छिष्यं वान्ययोगिनम् ।   
सन्तोषयेत् कुलद्रव्यैः कुलपूजापुरःसरम् ॥ १५ ॥  
रोगेष्वापत्सु दोषेषु दुःसङ्गे दुनीमित्तके ।   
पूजयेद् योगिनीवृन्दं देवि तद्दोषशान्तये ॥ १६ ॥  
यत्रैकाम्नायतत्त्वज्ञः कुलाचार्यः कुलेश्वरि ।   
कौलिकास्त्रिचतुःपञ्च शक्तयश्च तथा प्रिये ॥ १७ ॥  
पृथग्वा पूजयेद्देवि मिथुनाकारतोऽपि वा ।   
गन्धपुष्पाक्षताद्यैस्तु देवेशि समलङ्कृताः ।   
भक्ष्यभोज्यादिपिशितैः पदार्थैः षड्रसान्वितैः ॥ १८ ॥  
प्रौढोल्लासेन सहिता यदि ता निवसन्ति च ।   
तच्छ्रीचक्रमिति प्रोक्तं वृन्दञ्चापि तदुच्यते ॥ १९ ॥  
कुर्यान्नवकुमारीणां पूजामाश्विनमासके ।   
प्रातनीमन्त्रयेद्भक्त्या साधकः शुद्धमानसः ॥ २० ॥  
मनोहरामेकवर्षी बालाञ्च शुभलक्षणाम् ।   
मन्त्री स्नात्वाथ शुद्धात्मा कुर्याद्देवि क्रमार्चनम् ॥ २१ ॥  
अभ्यङ्गस्नानशुद्धान्तां पूजासदनमानयेत् ।   
देवतासन्निधौ बालामुपवेश्य समर्चयेत् ॥ २२ ॥  
गन्धपुष्पादिभिर्धूपैर्दीपैश्च कुलदीपकैः ।   
भोग्यभोज्यान्नपानाद्यैः क्षीराज्यमधुमांसकैः ।   
कदलीनारिकेलादिफलैस्तां परितोषयेत् ॥ २३ ॥  
सशक्तिकः स्वयं देवि प्रौढान्तोल्लाससंयुतः ।   
यथाशक्ति जपेदेकोत्तरवृद्ध्याऽथवा मनुम् ॥ २४ ॥  
बालामलङ्कृतां पश्यन् चिन्तयेत् स्वेष्टदेवताम् ।   
ततस्तां देवताबुद्ध्या नमस्कृत्य विसर्जयेत् ॥ २५ ॥  
द्वितीयायां द्विवर्षान्तामेकवर्षाञ्च पूजयेत् ।   
एवं तिथौ कुमारीञ्च यजेत् पूर्वदिनाचीताम् ॥ २६ ॥  
नवम्यामेकवर्षादि-नववर्षान्तकन्यकाः ।   
बाला शुद्धा च ललिता मालिनी च वसुन्धरा ।   
सरस्वती रमा गौरी दुर्गा च नव कीत्तीताः ॥ २७ ॥  
त्रिताराद्यैर्नमोऽन्तैश्च देवतापदपश्चिमैः ।   
नामभिश्च चतुर्थ्यन्तैः पूजयेत्ताः पृथक् पृथक् ॥ २८ ॥  
बटुकं पञ्चवर्षञ्च नववर्षं गणेश्वरम् ।   
गन्धपुष्पाम्बराकल्पैर्यथाविभवविस्तरैः ॥ २९ ॥  
अभ्यर्च्य देवताबुद्ध्या पदार्थैः परितोषयेत् ।   
स्वकार्यफलसिद्ध्यर्थं वित्तशाठ्यविवजीतः ॥ ३० ॥  
नवरात्रं जपेदेकोत्तरवृद्ध्या क्रमेण च ।   
नवरात्रकृतां पूजां देवि देव्यै समर्पयेत् ॥ ३१ ॥  
ताम्बूलं दक्षिणां दत्त्वा कुमारीस्ता विसर्जयेत् ।   
एवं नवकुमारीणामर्चनं प्रातवत्सरम् ॥ ३२ ॥  
यः करोति स पुण्यात्मा देवताप्रीतिमाप्नुयात् ।   
मनोऽभिलाषं सम्प्राप्य निवसेत्तव सन्निधौ ॥ ३३ ॥  
अथवा यौवनारूढाः प्रमदा नव पार्वति ।   
मनोज्ञाः पूजयेद्भक्त्या नवरात्रिषु मन्त्रवित् ॥ ३४ ॥  
हृल्लेखां गगनां रक्तां महोच्छुष्मां करालिकाम् ।   
इच्छां ज्ञानां क्रियां दुर्गां बटुकञ्च गणेश्वरम् ।   
पूर्ववत् पूर्वमद्याद्यैः पदार्थैः परितोषयेत् ॥ ३५ ॥  
प्रौढान्तोल्लाससंयुक्ताः सन्तुष्टा यदि ताः प्रिये ।   
साधकस्तुष्टिमासाद्य निवसेत्तव सन्निधौ ॥ ३६ ॥  
एवं यः पूजयेद्देवि प्रतिवर्षं यतव्रतः ।   
षण्मासे वा त्रिमासे वा मासे मासेऽथवा प्रिये ॥ ३७ ॥  
तिस्रो वा पञ्च वा सप्त पूजयेद्देवताधिया ।   
सर्वैश्वर्यसमृद्धात्मा स भवेदावयोः प्रियः ॥ ३८ ॥  
भृगुवारे कुलेशानि कान्तामारूढयौवनाम् ।   
सर्वलक्षणसम्पन्नामनुकूलां मनोरमाम् ॥ ३९ ॥  
कुलाकुलाष्टकां देवि निमन्त्र्याहूय पुष्पिणीम् ।   
अभ्यङ्गस्नानशुद्धाङ्गीमासने चोपवेशयेत् ॥ ४० ॥  
गन्धपुष्पाम्बराकल्पैरलङ्कृत्य विधानवित् ।   
आत्मानं गन्धपुष्पाद्यैरलङ्कुर्यात् कुलेश्वरि ॥ ४१ ॥  
आवाह्य देवतां तस्यां यजेन्न्यासक्रमेण च ।   
कृत्वा क्रमार्चनं धूपदीपाञ्च कुलदीपकान् ॥ ४२ ॥  
प्रदर्श्य देवताबुद्ध्या पदार्थैः षड्रसान्वितैः ।   
मांसादिभक्ष्यभोज्याद्यैस्तोषयेद्देवि भक्तितः ॥ ४३ ॥  
प्रौढान्तोल्लाससहितां तां प्रपश्यन् जपेन्मनुम् ।   
यौवनोल्लाससहितः स्वयं तद्ध्यानतत्परः ॥ ४४ ॥  
निवीकारेण चित्तेन ह्यष्टोत्तरसहस्रकम् ।   
जपादिकं समर्प्याथ तया सह निशां नयेत् ॥ ४५ ॥  
त्रिपञ्चसप्तनवसु भृगुवारेषु यः प्रिये ।   
पूजयेद्विधिनाऽनेन तस्य पुण्यं न गण्यते ॥ ४६ ॥  
चतुः पीठार्चनफलं स प्राप्नोति कुलेश्वरि ।   
यद् यत् स्वमनसोऽभीष्टं तत्तदाप्नोत्यसंशयम् ॥ ४७ ॥  
नवम्यां वार्चयेदेवं विधानेन विधानवित् ।   
स्तोत्रैः सम्पूजयेत् सर्वैर्महदैश्वर्यमाप्नुयात् ॥ ४८ ॥  
कुर्यात् कर्कटके वापि मकरे मिथुनार्चनम् ।   
तुलायां सिंहमेषे वा सर्वसङ्क्रान्तिषु प्रिये ॥ ४९ ॥  
गौरीशिवौ रमाविष्णू वाणीसरसिजासनौ ।   
शचीन्द्रौ रोहिणीचन्द्रौ स्वाहाग्नी च प्रभारवी ॥ ५० ॥  
भद्रकालीवीरभद्रौ भैरवीभैरवावपि ।   
मिथुनानि नवाभ्यर्च्य पूर्वोक्तेनैव वर्त्मना ॥ ५१ ॥  
त्रितारादिनमोऽन्तेन तत्तन्नाम्ना विधानवित् ।   
गन्धपुष्पादिभिः पूज्य मद्याद्यैः परितोषयेत् ॥ ५२ ॥  
प्रौढान्तोल्लासयुक्तानि कुर्वीत मिथुनानि च ।   
एवं कृते न सन्देहस्तुष्टा मिथुनदेवताः ।   
अनुगृह्णन्ति तं देवि प्रयच्छन्ति मनोरथम् ॥ ५३ ॥  
प्रतिवर्षन्तु यः कुर्यात् सभक्त्या मिथुनार्चनम् ।   
तव लोके स निवसेत् सर्वैश्वर्यसमन्वितः ॥ ५४ ॥  
अथ वैशाखमासस्य शुक्लप्रतिपदीश्वरि ।   
ब्राह्मे मुहूर्त्ते उत्थाय स्नानं सन्ध्यामुपास्य च ॥ ५५ ॥  
मनोज्ञे रहसि स्थाने पूर्वाशाभिमुखस्थितः ।   
आत्मानं गन्धपुष्पाद्यैरलङ्कृत्य विधानवित् ॥ ५६ ॥  
कृत्वा पुरोदितन्यासान् देवताभावमास्थितः ।   
किञ्चिदभ्युदिते सूर्ये मण्डले स्वेष्टदेवताम् ॥ ५७ ॥  
ध्यात्वा सावरणां सम्यक् पूजयेद्विधिना प्रिये ।   
षोडशैरुपचारैस्तु चक्रपूजापुरःसरम् ॥ ५८ ॥  
कुलदीपान् प्रदर्श्याथ शिवाय गुरुरूपिणे ।   
मत्स्यमांसादि विधिवद्भक्ष्य भोज्यसमन्वितम् ॥ ५९ ॥  
अर्घ्यं निवेद्य तच्छेषं स्वयं भक्त्या पिबेत् प्रिये ।   
यौवनोल्लाससहितो निवीकारेण चेतसा ॥ ६० ॥  
ध्यायंस्तन्मण्डलं देवीमष्टोत्तरसहस्रकम् ।   
जप्त्वा समर्प्य तत्पूजां देवताञ्च समुद्धरेत् ॥ ६१ ॥  
एवं शुक्लप्रतिपदं समारभ्य दिने दिने ।   
कुर्याज्जपार्चनं कृष्णचतुर्द्दश्यन्तमम्बिके ॥ ६२ ॥  
अमावस्यादिने देवि पूजयेच्छक्तिकौलिकान् ।   
त्रिपञ्चसप्त नव वा वित्तलोभविवजीतः ॥ ६३ ॥  
एवं यो मासमात्रन्तु कुर्यात् सूर्योदयार्चनम् ।   
देवता तस्य सन्तुष्टा ददाति फलमीप्सितम् ॥ ६४ ॥  
माध्याह्ने चार्चयेद्देवं सायाह्ने चार्चयेत् प्रिये ।   
स तु तत्फलमाप्नोति योगिनीनां प्रियो भवेत् ॥ ६५ ॥  
त्रिसन्धां योऽर्चयेदेवं मासमात्रं विधानवित् ।   
काङ्क्षितां लभते सिद्धिं देववद् विचरेद् भुवि ॥ ६६ ॥  
माघशुक्लप्रतिपदि दिवाहारविवजीतः ।   
स्नात्वा शुक्लाम्बरधरः सायं सन्ध्यामुपास्य च ॥ ६७ ॥  
सूर्यार्चनोक्तमार्गेण सर्वद्रव्यसमन्वितः ।   
यौवनोल्लाससहितश्चन्द्रस्थां देवतां स्मरन् ॥ ६८ ॥  
चन्द्रास्तमयपर्यन्तं जपेन्मन्त्रनन्यधीः ।   
एवं प्रतिदिनं शुक्लचतुर्द्दश्यन्तमर्चयेत् ॥ ६९ ॥  
पौर्णमास्यां यथाशक्त्या पूजयेच्छक्तिकौलिकान् ।   
एवं यः कुरुते भक्त्या शुक्लपक्षार्चनं प्रिये ॥ ७० ॥  
सर्व पापविशुद्धात्मा सर्वैश्वर्यसमन्वितः ।   
सर्वलोकैकसम्पूज्यः शिववन्निवसेद् भुवि ॥ ७१ ॥  
शुक्लपक्षेऽर्चनं यद्वत्तद्वत् पक्षे सितेतरे ।   
यः करोति विधानेन सर्वान् कामान् समश्नुते ॥ ७२ ॥  
इह भुक्त्वाऽखिलान् भोगान् देववत् प्रियदर्शनः ।   
योगिनीवीरमेलनं लभते नात्र संशयः ॥ ७३ ॥  
अथ कात्तीकमासस्य शुक्लप्रतिपदीश्वरि ।   
स्नात्वाचम्य विशुद्धात्मा न्यासान् कृत्वा पुरोदितान् ॥ ७४ ॥  
प्रसुप्ते जीवलोके तु मुदितात्मा महानिशि ।   
पूर्वार्चनोक्त विधिना सर्वद्रव्यसमन्वितः ॥ ७५ ॥  
आज्येनानामिकास्थूलवत्तीं प्रज्वाल्य पार्वति ।   
पञ्चवर्णरजश्चित्रवसुपत्रसरोरुहे ॥ ७६ ॥  
मधुपूर्णे च कलसे कांस्यपात्रे मनोहरे ।   
दीपं संस्थाप्य पुरत उत्तराभिमुखस्थितः ॥ ७७ ॥  
दीपे सावरणां देवीं ध्यात्वा विधिवदर्चयेत् ।   
यौवनोल्लाससहितो दीपस्थां देवतां स्मरन् ॥ ७८ ॥  
अष्टोत्तरसहस्रन्तु जपेन्मन्त्रमनन्यधीः ।   
एवं समर्चयेत् कृष्णचतुर्द्दश्यन्तमम्बिके ॥ ७९ ॥  
अमावास्यादिने भक्त्या पूजयेच्छक्तिकौलिकान् ।   
एवं कृते कुलेशानि देवता प्रीतिमाप्नुयात् ॥ ८० ॥  
सर्वकामसमृद्धात्मा सर्वैश्वर्यसमन्वितः ।   
सर्वलोकैकसम्मान्यः सञ्चरेत् स यथासुखम् ॥ ८१ ॥  
अष्टाष्टकार्चनं कुर्यात् शक्तश्चेदेकवासरे ।   
अथवाष्टाष्टदिवसेष्वथ द्व्यष्टदिनेषु च ।   
द्वात्रिंशद्दिवसेष्वेवं चतुःषष्टिदिनेषु च ॥ ८२ ॥  
गुरुणा कारयेद्देवि क्रमज्ञेनापरेण वा ।   
क्रमज्ञश्चेत् स्वयं कुर्याद्वित्तशाठ्यविवजीतः ॥ ८३ ॥  
मूलाष्टकन्तु ब्रह्माद्याश्चासिताङ्गादिभैरवाः ।   
मङ्गलाद्यैश्च मिथुनैरष्टभिः शब्दिताः प्रिये ॥ ८४ ॥  
मूलाष्टकोद्भवानीति प्रसिद्धानि कुलागमे ।   
अक्षोभ्यादिचतुःषष्टिमिथुनानि समर्चयेत् ॥ ८५ ॥  
पूर्वोक्तेन विधानेन यथाविभवविस्तरम् ।   
क्रमलोपं न कुर्वीत स्वेष्टकार्यार्थसिद्धये ॥ ८६ ॥  
गन्धपुष्पाक्षताद्यैश्च मत्स्यमांसासवादिभिः ।   
भक्ष्यभोज्यादिभिर्नानापदार्थैः षड्रसान्वितैः ।   
सम्यक् सन्तोषयेद्देवि मिथुनान्यतिभक्तितः ॥ ८७ ॥  
प्रौढान्तोल्लासपर्यन्तं कुर्यात् श्रीचक्रमम्बिके ।   
एवं यः कुरुते देवि सकृदष्टाष्टकार्चनम् ॥ ८८ ॥  
ब्रह्मविष्णुमहेशादिदेवताभिः स पूज्यते ।   
किं पुनर्मानवाद्यैश्च साक्षात् शिव इवापरः ॥ ८९ ॥  
यदर्चनाच्चतुःषष्टियोगिनीगणसंस्तुतः ।   
पुनरावृत्तिरहितो निवसेत्तव सन्निधौ ॥ ९० ॥  
समस्तदेवताप्रीतिकारणं परमेश्वरि ।   
अस्मात् परतरा पूजा नास्ति सत्यं न संशयः ॥ ९१ ॥  
पश्यदेवंविधं चक्रं यो भक्त्याष्टाष्टकं प्रिये ।   
यज्ञदानतपस्तीर्थव्रतकोटिफलं लभेत् ॥ ९२ ॥  
राजा यः कारयेद्देवि भक्त्याष्टाष्टकपूजनम् ।   
चतुःसागरपर्यन्तां महीं शास्ति न संशयः ॥ ९३ ॥  
श्रीकण्ठादीनि पञ्चाशन्मिथुनानि समर्चयेत् ।   
पूर्वोक्तेन विधानेन कुलेश्वरि विधानवित् ॥ ९४ ॥  
स्वकार्यफलसिद्ध्यर्थं वित्तशाठ्यविवजीतः ।   
प्रौढान्तोल्लासयुक्तानि मिथुनानि समर्चयेत् ॥ ९५ ॥  
सन्तुष्टानि प्रयच्छन्ति साधकायेप्सितं फलम् ।   
अव्याहताज्ञः सर्वत्र पूज्यते देववत् प्रिये ।   
तव लोके वसेद्देवि ब्रह्मादिसुरसंस्तुतः ॥ ९६ ॥  
केशवादि गणेशादि कामादि मिथुनानि च ।   
श्रीकण्ठादि समभ्यर्च्य तत्फलं लभते ध्रुवम् ॥ ९७ ॥  
अनुग्रहन्तु यः कुर्यात् डाकिन्यादिसमर्चने ।   
मासे मासेऽथवा वर्षे स्वजन्मदिवसे प्रिये ॥ ९८ ॥  
पूर्वोक्तेन विधानेन यथाविभवविस्तरम् ।   
प्रौढान्तोल्लासपर्यन्तं तोषयेत्तद्विधानवित् ॥ ९९ ॥  
कुर्वन्त्यनुग्रहं देवि सन्तुष्टाः सर्वदेवताः ।   
सर्वोपद्रव रहितः सर्वैश्वर्यसमन्वितः ॥ १०० ॥  
लोकेऽस्मिन् संस्तुतः सर्वैः स जीवेच्छरदां शतम् ।   
देहान्ते समवाप्नोति तव लोकं न संशयः ॥ १०१ ॥  
दूतीयागन्तु यः कुर्यात् पूर्वोक्तविधिना प्रिये ।   
निवीकल्पेन चित्तेन नवशक्तिसमन्वितः ॥ १०२ ॥  
वर्षे वर्षे चतुःषष्टिपीठार्चनफलं लभेत् ।   
आज्ञासिद्धिर्भवेत्तस्य देवताप्रीतिमाप्नुयात् ॥ १०३ ॥  
त्रिकपूजान्तु यः कुर्यादिच्छाज्ञानक्रियात्मिकाम् ।   
आगमोक्तेत विधिना पूर्ववेत्तद्विधानवित् ॥ १०४ ॥  
पदार्थैस्तोषयेत् सम्यक् यथाविभवविस्तरम् ।   
सन्तुष्टा देवतास्तिस्रः सर्वकर्मफलप्रदाः ।   
देवेशि साधकाभीष्टं प्रयच्छन्ति न संशयः ॥ १०५ ॥  
इत्यादिदेवतापूजां विशेषदिवसेषु यः ।   
करोति शस्त्रविधिना स भवेदावयोः प्रियः ॥ १०६ ॥  
श्रीचक्रं कौलिको मोहाद्विशेषदिवसेषु यः ।   
न करोति समर्थः सन् स भवेद् योगिनीपशुः ॥ १०७ ॥  
कुलपूजां विना चक्रे नाधिकारः कथञ्चन ।   
कुलपूजां सुनियतं यः करोति स कौलिकः ॥ १०८ ॥  
विना मन्त्रेण पूजा चेद्देवता न प्रसीदति ।   
कुलपूजां सुनियतं यः करोति हि कौलिकः ।   
कुलेशि सर्वदाप्नोति योगिनीवीरमेलनम् ॥ १०९ ॥  
नीचोऽपि वा सकृद्भक्त्या कारयेद् यः कुलार्चनम् ।   
स सद्गतिमवाप्नोति किमुतान्ये द्विजातयः ॥ ११० ॥  
तस्मात् सर्वप्रयत्नेन सर्वावस्थासु सर्वदा ।   
कुलपूजारतो भूयादभीष्टफलसिद्धये ॥ १११ ॥  
कुलपूजाधिको यज्ञः कुलपूजाधिकं व्रतम् ।   
कुलपूजाधिकं तीर्थं कुलपूजाधिकं तपः ॥ ११२ ॥  
कुलपूजाधिकं दानं कुलपूजाधिका क्रिया ।   
कुलपूजाधिकं ज्ञानं कुलपूजाधिकं सुखम् ॥ ११३ ॥  
कुलपूजाधिको धर्मः कुलपूजाधिकं फलम् ।   
कुलपूजाधिकं ध्यानं कुलपूजाधिकं महः ॥ ११४ ॥  
कुलपूजाधिको योगः कुलपूजाधिका गतिः ।   
कुलपूजाधिकं भाग्यं कुलपूजाधिकाऽर्चना ॥ ११५ ॥  
नास्ति नास्ति पुनर्नास्ति त्वां शपे कुलनायिके ।   
बहुनात्र किमुक्तेन रहस्यं शृणु पार्वति ॥ ११६ ॥  
वेदशास्त्रोक्तमार्गेण कुलपूजां करोति यः ।   
तत्समीपे स्थितं मां त्वां विद्धि नान्यत्र भामिनी ।   
इदं सत्यमिदं सत्यं सत्यं सत्यं न संशयः ॥ ११७ ॥  
खभूमिदिग्जलगिरिवनसर्वचराः प्रिये ।   
सहस्रकोटियोगिन्यस्तावन्तो भैरवा अपि ।   
नियुक्ता हि मया देवि कुलसंरक्षणाय च ॥ ११८ ॥  
दिवसे दिवसे सर्वे पार्वति मुदिताननाः ।   
साधकानेव वीक्षन्ते स्वस्वपूजनलिप्सया ॥ ११९ ॥  
अपूजितास्तु विघ्नन्ति पालयन्ति सुपूजिताः ।   
गुरुभक्तान् सदाचारान् गुह्यधर्मान् सदाशिवान् ॥ १२० ॥  
भक्तिहीनान् दुराचारान् नाशयन्ति प्रकाशकान् ।   
श्रीचक्रे संस्मरेत्तस्माद् योगिनीभैरवान् प्रिये ॥ १२१ ॥  
न स्मरेद् यदि मूढात्मा योगिनीनां भवेत् पशुः ।   
तस्मात् श्रीचक्रमध्ये तु संस्मरेत् सर्वदेवताः ॥ १२२ ॥  
अनुगृह्णन्ति देवेशि साधकान् नात्र संशयः ।   
अनुग्रहन्तु वक्ष्यामि शृणु देवि यथाक्रमम् ॥ १२३ ॥  
आत्मनोऽनुग्रहार्थं वा परार्थं श्रेष्ठमुत्तमम् ।   
शुचिद्रव्यसमायुक्तं चक्रपूजासमन्वितम् ॥ १२४ ॥  
सर्वेषां दक्षिणां दत्त्वा होमपात्रं पृथक पृथक् ।   
प्रपूजयेच्च वर्णस्थाः सर्वाभरणभूषिताः ॥ १२५ ॥  
हर्षानन्दस्वयंयुक्ताः प्रसन्नाश्च पृथक् पृथक् ।   
पायसाज्यौदनैर्युक्तैर्नैवेद्यैर्भक्तिसंयुतैः ॥ १२६ ॥  
गन्धपुष्पादिभिः सम्यगर्चयित्वा गणेश्वरम् ।   
हसख फ्रें हेसौं(ह्सौम्) डां डीं डमलवरयूं ततः ॥ १२७ ॥  
श्रीपादुकां हेसौ(ह्सौ)मिति च हसखफ्रें पुटन्ततः ।   
सङ्कल्प्य मनसोऽभीष्टं मधुरत्रितयः प्रिये ॥ १२८ ॥  
गन्धपुष्पादिभिः सम्यगर्चयित्वा पृथक् पृथक् ।   
पूजयित्वेप्सितान् कामान् प्रार्थयेत् कमलानने ॥ १२९ ॥  
ईप्सितानि च सर्वाणि साधको लभते वरम् ।   
आत्मनश्च परस्यापि रक्षार्थं पूजयेत् प्रिये ॥ १३० ॥  
रोगाणां नाशनार्थञ्च यथात्र पुत्रसिद्धये ।   
वश्यार्थं मङ्गलार्थञ्च धर्मकर्मार्थसिद्धये ॥ १३१ ॥  
सप्ताहं पूजयेद्देवि चतुर्द्दशदिनानि च ।   
एकविंशदिनान्यत्र लभते चेप्सितं फलम् ॥ १३२ ॥  
दक्षिणाञ्च पृथग् दद्याद्वस्त्रभूषाङ्गुरीयकम् ।   
कुलाष्टकसमायुक्तं चतुःषष्टिसमन्वितम् ॥ १३३ ॥  
अचीतञ्च प्रयत्नेन सिद्धिर्भवत्यनेकशः ।   
वित्तशाठ्यं न कुर्वीत यदीच्छेत् सिद्धिमात्मनः ॥ १३४ ॥  
एवं षट्कं समाख्यातमनुग्रहं वरानने ।   
अचीतव्यं प्रयत्नेन साधकैः स्वेष्टसिद्धये ॥ १३५ ॥  
ध्यात्वैव पूजयेदेता डाकिन्याद्या वरानने ।   
सम्पूज्य सप्तमीं देवीं पूजयेत् सर्वसिद्धये ॥ १३६ ॥  
शक्तिदेहसमुत्पन्नं शक्तिनिर्माल्यभोजने ।   
स्ववर्गेण समायुक्ता दत्तनिर्माल्यमित्यपि ।   
प्रतिगृह्णयुगं स्वाहा इति निर्माल्यसर्जनम् ॥ १३७ ॥  
डाकिनी सर्पवदना वित्तजा ज्वलनप्रभा ।   
कमण्डलुं कर्त्तृकाञ्च धारयन्ती वरप्रदा ॥ १३८ ॥  
उलूकवदना देवी राकिणी नीलसन्निभा ।   
खड्गखेटकसंयुक्ता सर्वालङ्कारभूषिता ॥ १३९ ॥  
लाकिनी श्रीकपालाढ्या पाशाङ्कुशधरा सती ।   
पाटलीपुष्पसङ्काशा सर्वाभरणभूषिता ॥ १४० ॥  
काकिनी हयवक्त्रा च माणिक्यसदृशप्रभा ।   
त्रिमुखीं मुण्डसंयुक्ता सिद्धिदा सर्वशोभना ॥ १४१ ॥  
शाकिनी त्वञ्जनप्रख्या मार्जारास्या सुशोभना ।   
कुलिशञ्च तथा दण्डं धारयन्ति शुचिस्मिता ॥ १४२ ॥  
हाकिनी ऋक्षवदना नीलनीरदसन्निभा ।   
कपालशूलहस्ता च खेटकैरुपशोभिता ।   
एकद्वित्रिचतुःपञ्चषण्मुखा सरभाभया ॥ १४३ ॥  
इति ते कथितं किञ्चिद्विशेषदिवसार्चनम् ।   
समासेन कुलेशानि किम्भूयः श्रोतुमिच्छसि ॥ १४४ ॥  
॥ इति श्रीकुलार्णवे निर्वाणमोक्षद्वारे महारहस्ये सर्वागमोत्तमोत्तमे   
सपादलक्षग्रन्थे पञ्चमखण्डे ऊर्ध्वाम्नायतन्त्रे   
विशेषदिवसार्चनं नाम दशमोल्लासः ॥ १० ॥  
    
    