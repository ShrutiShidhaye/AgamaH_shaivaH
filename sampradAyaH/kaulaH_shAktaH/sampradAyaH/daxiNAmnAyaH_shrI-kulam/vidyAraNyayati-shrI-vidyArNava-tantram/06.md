+++
title = "०६"

+++
  
षष्ठः श्वासः   
  
अथ मातृकान्यासः - ततो देहस्य सन्नाहं सम्म्यक्न्यासं समाचरेत् ।  
  
अन्तर्वहिष्ठाश्च कलायुताश्च श्रीकण्ठविष्ण्वादिसमन्विताश्च ।  
लज्जारमाकामपृथक्समोह प्रपञ्चयागो दश मातृकाः स्युः ॥ ६-१ ॥  
  
गुदात्तु द्व्यङ्गुलादूर्ध्वं सुषुम्नासूक्ष्मरन्ध्रगम् ।  
वादिवेदार्णलसितं पङ्कजं कनकप्रभम् ॥ ६-२ ॥  
  
तत्स्थां विद्युल्लताकारां तेजोरूपामणीयसीम् ।  
कुलकुण्डलिनीमूर्ध्वं नयेत् षट्चक्रभेदतः ॥ ६-३ ॥  
  
द्वादशान्तेन्दुमध्यस्थं पूर्वोक्तं मातृकाव्रजम् ।  
नवनीतनिभं ध्यात्वा द्रुतं कुण्डलिनीत्विषा ॥ ६-४ ॥  
  
तेजोञ्जलौ विनिःसार्य मातृकान्यासमाचरेत् ।   
  
ततोऽकारादिषट्स्वरान् करतलकरतत्पृष्ठव्याप्तिक्रमेण   
विन्यस्यावशिष्टदशस्वरान् दशस्वङ्गुलीषु विन्यस्य आदिक्षान्तमातृकामुच्चरन्   
करशुद्धिं कुर्यात् । यथा - प्रकोष्टे मणिबन्धे च कूर्परे करयोस्तले । तत्पृष्ठे च   
तदग्रे च करशुद्धिरुदाहृता ॥ इति मातृकाकरशुद्धिः । अथान्तर्मातृकान्यासः -   
तत्र स्वरैः पूरकं स्पर्शैः कुम्भकं व्यापकैः रेचकमिति क्रमेण   
प्राणायामत्रयं कृत्वा अस्या अन्तर्मातृकायाः ब्रह्मा ऋषिः गायत्री छन्दः   
श्रीमातृकासरस्वती देवता हलो बीजानि स्वराः शक्तयः जाताव्यक्तिः कीलकं मम   
शरीरशुद्ध्यर्थं न्यासे विनियोगः इति विन्यस्य अं कं खं गं घं ङम् आं   
हृदयाय नमः इत्यादिना प्राग्वत् षडङ्गानि विन्यस्य ध्यायेत् । तथा संहितायाम्-  
  
अथ वक्ष्ये महेशानि मातृकां लोकमातरम् ।   
अकारादिक्षकारान्तवर्णावयवदेवताम् ॥ ६-१ ॥  
  
ऋषिर्ब्रह्मास्य मन्त्रस्य गायत्रं छन्द उच्यते ।  
मातृका देवता देवि हलो बीजानि शक्तयः ॥ ६-२ ॥  
  
स्वरास्तु परमेशानि जाताव्यक्तिस्तु कीलकम् ।  
अनिर्वाच्या हलो वर्णाः शक्त्या व्यक्ता भवन्ति हि ॥ ६-३ ॥  
  
शक्त्या विना शिवे सूक्ष्मे नाम धाम न विद्यते ।  
असद्रूपा हलो वर्णाः शक्त्यासन्नाः पराङ्मुखाः ॥ ६-४ ॥  
  
स्फुरन्मात्रास्तदोच्चार्य्याः सम्मुखा व्यक्तवर्णकाः ।  
ऋ ॠ ऌ ॡ परित्यज्य षड्युग्मस्वरमध्यगाः ॥ ६-५ ॥  
  
वर्गाः षट् च क्रमेणैव सप्तमः क्रोधसंयुतः ।  
अन्ते निक्षिप्य देवेशि षडङ्गानि प्रविन्यसेत् ॥ ६-६ ॥  
  
कलापत्राम्बुजे कण्ठे स्वरान् सम्यक् प्रविन्यसेत् ।  
हृद्यर्कपत्रे तद्वर्णान्नाभौ दशदले न्यसेत् ॥ ६-७ ॥  
  
दशवर्णांल्लिङ्गमध्ये षड्दले षडथेश्वरि ।  
चतुर्दले तथाधारे चतुर्वर्णांस्ततो न्यसेत् ॥ ६-८ ॥  
  
भ्रूमध्ये द्विदले हक्षौ इत्यन्तर्मातृकां न्यसेत् ।   
  
इति । तन्त्रान्तरे-  
  
आधारे लिङ्गनाभौ हृदयसरसिजे तालमूले ललाटे   
द्वे पत्रे षोडशारे द्विदशदशदले द्वादशार्धे चतुष्के ।  
वासान्ते बालमध्ये डफकठसहिते कण्ठदेशे स्वराणां   
हङ्क्षन्तत्त्वार्थयुक्तं सकलदलगतं वर्णरूपं नमामि ॥ ६-१ ॥  
  
प्। ९०)  
  
इति ध्यात्वा न्यसेदित्यन्तर्मातृका ॥ अथ बहिर्मातृका - ऋष्यादिन्यासं प्राग्वद्   
विन्यस्य ध्यायेत् ।  
  
ध्यायेद्वर्णस्वरूपाढ्यां स्वरवक्त्रां क्रमेण हि ।  
कचवर्गकरां रम्यां टतवर्गपदाम्बुजाम् ॥ ६-१ ॥  
  
पवर्गचारुपार्श्वाङ्गलसच्छातोदरीं पराम् ।  
यशवर्गाङ्गसुभगापीनोन्नतघनस्तनीम् ॥ ६-२ ॥  
  
नितबिम्बगहनां शुक्लाक्षीं क्षाममध्यमाम् ।  
शुक्लमाल्याङ्गरागाङ्गीम् अक्षस्रक्कुम्भशोभिताम् ॥ ६-३ ॥  
  
चिन्तालिखितसत्पाणिं समग्रवरदायिनीम् । इति ध्यात्वा ।  
  
ब्रह्मरन्ध्रे तथा वक्त्रवेष्टने नयनद्वये ।  
श्रुतिनासापुटद्वन्द्वगण्डोष्ठद्वयकेषु च ॥ ६-१ ॥  
  
दन्तयुग्मे च मूर्धास्यद्वये षोडश विन्यसेत् ।  
दोःपत्सन्धिषु साग्रेषु पार्श्वयुग्मे न्यसेत् क्रमात् ॥ ६-२ ॥  
  
पृष्ठनाभिद्वये चैव जठरे विन्यसेदथ ।  
त्वगसृङ्मांसमेदोऽस्थिमञ्जाशुक्राणि धातवः ॥ ६-३ ॥  
  
प्राणजीवौ च परमौ यकारादिषु संस्थिताः ।   
क्रमेण देवदेवेशि न्यस्तव्या एतदात्मकाः ॥ ६-४ ॥  
  
हृद्दोर्मूलेषु सन्न्यस्य तथा परगले न्यसेत् ।  
कक्षद्वये हृदारभ्य पाणिपादयुगे तथा ॥ ६-५ ॥  
  
जठराननयोर्न्यसेदित्यन्तर्गात्ररूपिणी ।  
अनेन न्यासयोगेन मन्त्री वर्णस्वरूपवान् ॥ ६-६ ॥  
  
इति बहिर्मातृका । अथ सृष्टिमातृका - केवलां मातृकां न्यस्य ब्रह्मचारी   
भवेद्यदि । विसर्गसहितां तां च सृष्टिसञ्ज्ञां न्यसेद्बुधः ॥ इति सृष्टिमातृका ।   
अथ स्थिति मातृका : केवलां मातृकां न्यस्य गृहस्थः साधको यदि ।   
विसर्गबिन्दुसहितां डकाराद्यां स्थितिं न्यसेत् ॥ ध्यानं तु :  
  
सिन्दूरकान्तिममिताभरणां त्रिनेत्रां विद्याक्षसूत्रमृगपीतवरान् दधानाम् ।  
पार्श्वस्थितां भगवतीमपि काञ्चनाभां ध्यायेत्   
कराब्जधृतपुस्तकवर्णमालाम् ॥ ६-१ ॥  
  
इति ध्यात्वा डंः नमः इत्यादि बिन्दुविसर्गसहितान् ठकारावसानान्   
वर्णांस्तत्तत्स्थानेषु न्यसेदिति स्थितिमातृका ॥ अथ संहारमातृका : केवलां   
मातृकां न्यस्य वानप्रस्थोऽथवा यतिः । बिन्दुयुक्तां विलोमेन   
संहारमातृकां न्यसेत् ॥ ध्यानं तु ।  
  
अक्षस्रजं हरिणपोतमुदग्रटङ्कं विद्यां करैरविरतं दधतीं त्रिनेत्राम् ।  
अर्घेन्दुमौलिमरुणामरबिन्दवासां वर्णेश्वरीं प्रणमत स्तनभारनम्राम् ॥   
६-१ ॥  
  
इति ध्यात्वा । क्षं नमः इत्यादिबिन्दुसहितान् विलोमतस्तत्तद्वर्णांस्तत्तत्स्थानेषु   
न्यसेदिति संहारमातृका ॥ अथ कलामातृका :  
  
केवलां मातृकां न्यस्य तारभक्तो भवेद्यदि ।   
प्रणवांशकलायुक्तां मातृकां विन्यसेत् सुधीः ॥ ६-१ ॥  
  
प्रजापति-ऋषिः प्रोक्तो गायत्रं छन्द ईरितम् ।  
कलासरस्वती देवी देवता परिकीर्तिता ॥ ६-२ ॥   
  
ॐ बीजं च नमः शक्तिः कीलकं तु कलाः स्मृताः ।  
प्रणवद्वयमध्यस्थैर्विषण्ढैर्दीर्घसुस्वरैः ॥ ६-३ ॥   
  
षडङ्गानि प्रविन्यस्य ध्यायेद् देवीं परां शिवाम् । अथ ध्यानम्-  
  
हस्तैः पद्मं रथाङ्गं गुणमथ हरिणं पुस्तकं वर्णमालां   
टङ्कं टङ्कं कपालं दरममृतलसद्धेमकुम्भं वहन्तीम् ।  
मुक्ताविद्युत्पयोदस्फटिकनवजपावन्धुरैः पञ्चवक्त्रैस्त्र्यक्षैर्वक्षोजनम्रां   
सकलशशिनिभां शारदां तां नमामि ॥ ६-१ ॥  
  
इति ध्यात्वा ॐ अन्निवृत्तिकलायै नमः इत्यादिमातृकास्थानेषु न्यसेदिति कलामातृका ॥   
अथ श्रीकण्ठादिमातृका :  
  
केवलां मातृकां न्यस्य शिवभक्तो भवेद्यदि ।  
श्रीकण्ठादिशक्तियुक्तां मातृकां विन्यसेत् सुधीः ॥ ६-१ ॥  
  
ऋषिस्तु दक्षिणामूर्तिश्छन्दो गायत्रमीरितम् ।  
अर्धनारीश्वरो देवो देवता परिकीर्तिता ॥ ६-१ ॥  
  
प्। ९१)  
  
हसौं बीजं नमः शक्तिः शिवशक्तिस्तुः कीलकम् ।  
षड्दीर्घयुक्तबीजेन षडङ्गानि प्रविन्यसेत् ॥ ६-३ ॥  
  
बन्धूककाञ्चननिभं रुचिराक्षमालां पाशाङ्कुशौ च वरदं   
निजबाहुदण्डैः ।  
विभ्राणमिन्दुशकलाभरणं त्रिनेत्रमर्धाम्बिकेशमनिशं वपुराश्रयामः ॥   
६-४ ॥  
  
इति ध्यात्वा हसौम् अंश्रीकण्ठाय पूर्णोदर्यै नमः इत्यादि न्यसेदिति   
श्रीकण्ठादिमातृका ॥ अथ केशवादिमातृकान्यासः :  
  
केवलां मातृकां न्यस्य विष्णुभक्तो भवेद्यदि ।  
केशवादिशक्तियुक्तां मातृकां विन्यसेद् बुधः ॥ ६-१ ॥  
  
प्रजापतिर्-ऋषिः प्रोक्तो गायत्रं छन्द ईरितम् ।  
अर्द्धलक्ष्मीहरिः साक्षाद् देवता परिकीर्तिता ॥ ६-२ ॥  
  
कामबीजं तु बीजं स्यान्नमः शक्तिरुदाहृता ।  
विष्णुलक्ष्मीः कीलकं तु विनियोगस्तु पूर्ववत् ॥ ६-३ ॥  
  
षड्दीर्घकामराजेन षडङ्गानि प्रविन्यसेत् ।  
  
हस्तैर्बिभ्रत् सरसिजगदाशङ्खचक्राणि विद्यां पद्मादर्शौ कनककलशं   
मेघविद्युद्विलासम्   
वामोत्तुङ्गस्तनमविरलाकल्पमाश्लेषलोभादेकीभूतं वपुरवतुः वः   
पुण्डरीकाक्षलक्ष्म्योः ॥ ६-१ ॥  
  
इति ध्यात्वा क्लीं श्रीम् अं केशवाय कीर्त्यै नमः इत्यादि न्यसेदिति केशवमातृका ॥   
अथ शक्तिमातृकान्यासाः ।   
  
केवलां मातृकां न्यस्य भुवनेशीं भजेद्यदि ।   
भुवनेशीबीजपूर्वां मातृकां विन्यसेत् सुधीः ॥ ६-१ ॥  
  
ऋषिः शक्तिः समुद्दिष्टो गायत्रं छन्द ईरितम् ।  
भुवनेशी मातृका स्याद् देवता देववन्दिता ॥ ६-२ ॥  
  
ह्रीं बीजं तु नमः शक्तिर्मूलप्रकृतिः कीलकम् ।  
मायाषड्दीर्घकेनैव षडङ्गानि समाचरेत् ॥ ६-३ ॥  
  
उद्यत्कोटिदिवाकरप्रतिभटातुङ्गोरुपीनस्तनी   
मूर्धार्धेन्दुकिरीटहाररशनामञ्जीरसंशोभिता ।  
बिभ्राणा करपङ्कजैर्जपवटीं पाशाङ्कुशौ पुस्तकं   
दिश्याद्वो जगदीश्वरी त्रिनयना पद्मे निषण्णा सुखम् ॥ ६-४ ॥  
  
इति ध्यात्वा ह्रीम् अन्नमः इत्यादि न्यसेदिति भुवनेश्वरीमातृका । अथ   
लक्ष्मीमातृका ।  
  
केवलां मातृकां न्यस्य लक्ष्मीपूजारतो यदि ।  
लक्ष्मीबीजसमायुक्तां मातृकां विन्यसेत् सुधीः ॥ ६-५ ॥  
  
ऋषिर्भृगुस्तु गायत्रं छन्दो लक्ष्मीस्तु मातृका ।  
देवता श्रीं नमो बीजं शक्तिः प्रकृतिः कीलकम् ॥ ६-६ ॥  
  
षड्दीर्घलक्ष्मीबीजेन षडङ्गानि प्रविन्यसेत् ।  
  
विद्युद्दामसमप्रभां हिमगिरिप्रख्यैश्चतुर्भिर्गजैः   
शुण्डादण्डसमुद्धृतामृतघटैरासिच्यमानामिमाम् ।  
बिभ्राणां करपङ्कजैर्जपवटीं पद्मद्वयं पुस्तकं   
भास्वद्रत्नसमुज्ज्वलां कुचनतां ध्यायेज्जगत्स्वामिनीम् ॥ ६-७ ॥  
  
इति ध्यात्वा श्रीम् अं नमाः इत्यादि न्यसेदिति लक्ष्मीमातृका । अथ   
कामेश्वरीमातृका :  
  
केवलां मातृकां न्यस्य कामेशीपूजको यदि ।  
कामबीजेन संयुक्तां मातृकां विन्यसेत् सुधीः ॥ ६-१ ॥  
  
ऋषिः सम्मोहनश्छन्दो गायत्रं देवता स्मृता ।  
कामेश्वरी च क्लीं बीजं नमः शक्तिस्तु कीलकम् ॥ ६-२ ॥  
  
षड्दीर्घकामबीजेन षडङ्गानि प्रकल्पयेत् ।  
  
बालार्ककोटिरुचिरां स्फटिकाक्षमालां कोदण्डमिक्षुजनितं स्मरपञ्चबाणान् ।  
विद्यां च हस्तकमलैर्दधतीं त्रिनेत्रां ध्यायेत् समस्तजननीं   
नवचन्द्रचूडाम् ॥ ६-३ ॥  
  
इति ध्यात्वा क्लीम् अन्नमः इत्यादि न्यसेदिति कामबीजमातृका । अथ   
सम्मोहनीमातृका ।   
  
केवलां मातृकां न्यस्य त्रिपुराराधको यदि ।  
शक्तिश्रीकामसंयुक्तां मातृकां विन्यसेत्सुधीः ॥ ६-१ ॥  
  
प्। ९२)  
  
ऋषिः सम्मोहनश्छन्दो गायत्रं देवता मनोः ।  
सम्मोहनी च क्लीं बीजं ह्रीं शक्तिः श्रीं च कीलकम् ॥ ६-२ ॥  
  
बीजत्रयद्विरावृत्त्या षडङ्गानि समाचरेत् ।  
  
ध्यायेयमक्षवलयेक्षुशरासपाशान् पद्मद्वयाङ्कुशशरान् नवपुस्तकं च ।  
आबिभ्रतीं निजकरैररुणां कुचार्तां सम्मोहनीं त्रिनयनां तरुणेन्दुचूडाम्   
॥ ६-३ ॥  
  
इति ध्यात्वा ह्रीं श्रीं क्लीम् अं नमः इत्यादि न्यसेदिति सम्मोहनीमातृका ।   
प्रपञ्चयागस्तु प्रागेव प्रपञ्चितः । इति दशविधमातृकाः । एते सामान्यतः   
प्रोक्ताः सर्वत्र दशमातृकाः इत्युक्तत्वात् । दुर्वासोवाक्यम् ।   
  
न्यासं कृत्वा गणेशग्रहभगणमहायोगिनीराशिपीठैः   
षड्भिः श्रीमातृकार्णैः सहितबहुकलैरष्टवाग्देवताभिः ।  
सश्रीकण्ठादियुग्मैर्विमलनिजतनौ केशवाद्यैश्च तत्त्वैः   
षट्त्रिंशद्भिर्धराद्यैर्भगवति भवतीं यः स्मरेत्स त्वमेव ॥ ६-१ ॥  
  
इति । (सचवर्णमातृका - कलामातृका - मूर्तिमातृका -  
प्रपञ्चयागमातृकान्यासाख्यः सम्प्रदश्चतुर्विधः) तत्र वर्णमातृकान्यासो   
दशविधः श्रीविद्याङ्गभूतः । तथाचोक्तम् :  
  
शुद्धं बिन्दुयुतं विसर्गसहितं हृल्लेखया संश्रितं   
बालासम्पुटितं तथा च परया श्रीविद्यालङ्कृतम् ।  
आरोहादवरोहतश्च कुरुते न्यासं पुनर्हंसयोर्यो   
जानाति स एव सर्वजगतां सृष्टिस्थितिध्वंसकृत् ॥ ६-२ ॥  
  
इति । अथ बालासम्पुटितमातृकान्यासः -  
  
ऋषिस्तु दक्षिणामूर्तिः पङ्क्तिश्छन्द उदाहृतम् ।   
तथा वर्णमयी बाला देवता परिकीर्तिता ॥ ६-१ ॥  
  
वाग्भवं बीजमाख्यातं तार्तीयं शक्तिरुच्यते ।  
कामराजं कीलकं स्याच्छ्रीविद्याङ्गतया पुनः ॥ ६-२ ॥  
  
न्यासे तु विनियोगः स्याद्बालाबीजत्रयेण तु ।  
द्विरावृत्त्या क्रमेणैव षडङ्गन्यासमाचरेत् ॥ ६-३ ॥  
  
मुक्ताशेखरकुण्डलाङ्गदमणिग्रैवेयहारोर्मिकां   
विद्योतद्वलयादिकङ्कणकटीसूत्रां स्फुरन्नूपुराम् ।  
माणिक्योदरबन्धुरस्तनभरामिन्दोः कलां बिभ्रतीं पाशं   
साङ्कुशपुस्तकाक्षवलयं दक्षोर्ध्ववाह्वादितः ॥ ६-४ ॥  
  
पूर्णेन्दुप्रतिमप्रसन्नवदनां   
नेत्रत्रयोद्भासितामिन्दुक्षीरवलक्षगात्रविलसन्माल्यानुलेपाम्बराम् ।  
पञ्चाशल्लिपिजृम्भिताखिलजगद्वाग्देवतादेवतां मूलाधारसमुद्गतां   
भगवतीं वर्णाम्बुजे चिन्तयेत् ॥ ६-५ ॥  
  
ॐ ऐं ह्रीं श्रीम् ऐं क्लीं सौः अं सौः क्लीम् ऐम् इत्यादि न्यसेदिति   
बालासम्पुटितमातृकान्यासः ॥ अथ परासम्पुटितमातृकान्यासः :  
  
ऋषिर्ब्रह्मा समुद्दिष्टो गायत्रं छन्द ईरितम् ।  
परासरस्वती देवी मातृका देवता स्मृता ॥ ६-१ ॥  
  
षड्दीर्घपरया चैव षडङ्गानि समाचरेत् ।  
अकलङ्कशशाङ्काभा त्र्यक्षां चन्द्रकलावतीम् ॥ ६-२ ॥  
  
मुद्रापुस्तकलसद्बाहुं प्रणमामि परां कलाम् ।  
  
सौ अं सौः इत्यादि न्यसेदिति परामातृका ॥ अथ श्रीविद्यामातृकान्यासः :  
  
ऋषिस्तु दक्षिणामूर्तिश्छन्दः पङ्क्तिरुदाहृता ।  
देवता मातृकारूपा महात्रिपुरसुन्दरी ॥ ६-१ ॥  
  
कूटत्रयद्विरावृत्त्या षडङ्गानि समाचरेत् ।  
  
आरक्ताभां त्रिनेत्रां मणिमुकुटवतीं रत्नताटङ्करम्यां   
हस्ताम्भोजैः सपाशाङ्कुशमदनधनुःसायकैर्विस्फुरन्तीम् ।  
आपीनोत्तुङ्गवक्षोरुहतटविलुठत्तारहारोज्ज्वलाङ्गीं   
ध्यायन्न्म्भोरुहस्थामरुणनिवसनामीश्वरीमाश्रयामि ॥ ६-१ ॥  
  
प्। ९३)  
  
इति ध्यात्वा "४ मूलम् अं नमाः शिरसीत्यादि न्यसेदिति श्रीविद्यामातृका । अथ   
हंसमातृका :  
  
ऋषिस्तु दक्षिणामूर्तिश्छन्दो गायत्रमुच्यते ।  
हरगौरीमहादेवी मातृका देवता स्मृता ॥ ६-१ ॥  
  
हसा षड्दीर्घयुक्तेन षडङ्गन्यासमाचरेत् ।  
  
उद्यद्भानुस्फुटितताडिदाकारमर्घाम्बिकेशं पाशाभीती वरदपरशू   
संसधानं कराब्जैः ।  
दिव्याकल्पैर्नवमणिमयैः शोभितं विश्वमूलं सौम्याग्नेयं वपुरवतु   
वश्चन्द्रचूडं त्रिनेत्रम् ॥ ६-१ ॥  
  
इति ध्यात्वा ४ हंसः अं नमः सिरसीत्यादि न्यसेदिति हंसमातृका ॥ अथ   
परमहंसमातृका :  
  
ऋषिः परमहंसः स्याद्विराट् छन्द उदाहृतम् ।  
चिन्मयी देवता प्रोक्ता परमात्मस्वरूपिणी ॥ ६-१ ॥  
  
प्रणवद्वयमध्यस्थवर्गैः कुर्यात् षडङ्गकम् ।  
  
श्रीमत्परात्ममनुजृम्भिदवर्णरूपां मानैरगम्यपदवीपरिचीयमानाम् ।  
विद्याक्षसूत्रकलशान् दधतीं च मुद्रां ध्यायेत् समस्तजननीं विशदां   
त्रिनेत्राम् ॥ ६-२ ॥  
  
इति ध्यात्वा ४ सोऽहं क्षं नमः इत्यादि विलोमेन तत्तत्स्थानेषु न्यसेदिति   
परमहंसमातृका ॥ अथ कलान्यासः स तु पञ्चविधः । तारोत्थकला० कामकला०   
सोमकला० त्रिमूर्तिकला० अष्टात्रिंशत्कलान्यासश्चेति । अष्टात्रिंशत्कलान्यासोऽपि   
द्विविधः ज्योतिरष्टात्रिंशत्कला० शिवाष्टात्रिंशत्कलान्यासश्चेति ।   
तारोत्थकलान्यासस्तु प्रागेवोक्तः । विशेषस्तु-   
  
ताराद्यवर्णसंयुक्ता न्यस्तव्यास्ता नमोन्विताः ।   
स्थानेष्वेतेष्वथ पुनर्मातृकायाः कला न्यसेत् ॥ ६-१ ॥  
  
तारस्य पञ्चभेदेभ्यः पञ्चाशद्वर्णगाः कलाः । स्वरकलान्यासोत्तरम्-  
  
सदाशिवेन सञ्जाता नादादेताः सितत्विषः ।   
अक्षस्रक्पुस्तकगुण कपालाढ्यकराम्बुजाः ॥ ६-१ ॥  
  
इति ध्येयाः । कचवर्गकलान्यासोत्तरम्-  
  
अकाराद् ब्रह्मणोत्पन्नस्तप्तचामीकरप्रभाः ।   
कराम्बुजधृताक्षस्रक्पङ्कजाभयकुण्डिकाः ॥ ६-१ ॥  
  
इति ध्येयाः । टतवर्गकलान्यासोत्तरम्-  
  
उकाराद्विष्णुनोत्पन्नास्तमालदलसन्निभाः ।  
अभीतिदरचक्रेष्टबाहवः परिकीर्तिताः ॥ ६-१ ॥  
  
इति ध्येयाः । पयवर्गकलान्यासोत्तरम्-  
  
रुद्रेण मार्णादुत्पन्ना शरच्चन्द्रसमप्रभाः ।  
उद्बहन्त्योऽभयं शूलं कपालं बाहुभिर्वरम् ॥ ६-१ ॥  
  
इति ध्येयाः । षवर्गकलान्यासोत्तरम्-  
  
ईश्वरेणोदिता बिन्दोर्जपाकुसुमसन्निभाः ।  
अभयं हरिणं टङ्कं दधाना बाहुभिर्वरम् ॥ ६-१ ॥  
  
इति ध्येयाः इति । विशेषार्चा तु पात्रासादनप्रकरणे वेदितव्या । अथ   
ज्योतिरष्टात्रिंशत्कलान्यासः । ४ अम् अमृतायै नमः शिरसि इत्यादिस्वरकलाः क्रमेण   
विन्यसेत् । ततो दक्षहस्तसन्ध्यग्रेषु ४ कम्भं तपिन्यै नमः इत्यादि ङं नं   
ज्वालिन्यै नमः इत्यन्तं विन्यस्य वामहस्तसन्ध्यग्रेषु ४ चन्धं रुच्यै नमः   
इत्यादि अं णं बोधिन्यै नमः इत्यन्तं विन्यस्य दक्षपादसन्ध्यग्रेषु ४ टं ढं   
धारिण्यै नमः इत्यादि ४ लं ज्वलिन्यै नमः इत्यन्तं विन्यसेत् । ततो   
वामपादसन्ध्यग्रेषु ४ वं ज्वालिन्यै नमः इत्यादि ४ हं कपिलायै नमः इत्यन्तं   
विन्यस्यावशिष्टकलाद्वयं मस्तके व्यापकं च   
कुर्यादित्यष्टात्रिंशत्तेजःकलान्यासः । अन्ये कलान्यासा अग्रे वक्ष्यन्ते । एतदुत्तरं   
प्रपञ्चयागः इति श्रीमदाचार्यमतं सतु प्रागुक्तरीत्यावगन्तव्यः । तस्य फलम् :  
  
एवंवर्णमयं होमं कृत्वा दिव्यतनुर्नरः ।   
प्रजपेत् सकलान् मन्त्रांस्ततः सिद्धिमवाप्नुयात् ॥ ६-१ ॥  
  
प्रपञ्चयागस्य विधेर्विधाता भवेत्स मन्त्री कृतकृत्य एव ।  
सर्वे स्फुरन्तः प्रभवन्ति मन्त्राः सदात्मयागीति निगद्यते सः ॥ ६-२ ॥  
  
प्। ९४)  
  
एतस्य होमस्य न कोटिभागभागेतेन तुल्यं ध्रुवमग्निहोत्रम् ।  
एवं विधातुः खलु यत्र तत्र शरीरपातेऽपि भवेद्विमुक्तिः ॥ ६-३ ॥  
  
तथा च प्रपञ्चसार्ः-(७ प० ५१ श्लो०)  
  
शुद्धश्चापि सबिन्दुकस्त्वथ कलायुक्केशवाद्यैस्तथा श्रीकण्ठादियुतश्च   
शक्तिकमलामारैस्तथैकैकशः ।  
  
न्यासास्ते दशधा पृथङ्निगदितः स्युर्ब्रह्मयागान्तिकाः सर्वे   
साधकसिद्धिसाधनविधौ सङ्कल्पकल्पद्रुमाः ॥  
  
प्रपञ्चयागस्तु विशेषतो विपत्प्रपञ्चसंसारविशेषपावकः ।  
परं च नित्यं भजतामयत्नतः परस्य चार्थास्य निवेदकः सदा ॥ ६-२ ॥  
  
न्यस्य मन्त्री यथान्यायं देहे विश्वस्य मातरम् ।   
जपेमन्त्रान् भजेद्देवान् यजेदग्निमनन्यधीः ॥ ६-३ ॥  
  
देवो भूत्वा यजेद्देवान्नादेवो देवमर्चयेत् ।  
एवमाह श्रुतिः साक्षादतोऽग्रे विन्यसेद्बुधः ॥ ६-४ ॥  
  
यो न्यासकवचच्छन्नो मन्त्रं जपति तं प्रिये ।  
विघ्ना दृष्ट्वा पलायन्ते सिंहं दृष्ट्वा यथा गजाः ॥ ६-५ ॥  
  
अकृत्वा न्यासजातं यो मूढात्मा प्रजपेन्मनुम् ।  
बाध्यते सर्वविघ्नैश्च व्याघ्रैर्मृगशिशुर्यथा ॥ ६-६ ॥  
  
इति सर्वे मातृकान्यासाः ॥ अथ षट्त्रिंशत्तत्त्वन्यासः : ४ क्षं   
पृथिवीतत्त्वव्यापिकायै श्रीमहात्रिपुरसुन्दर्यै नमः पादयोः । एवं लम् अप्तत्त्व०   
लिङ्गे विलोमक्रमेण तेजो हृदि वायुः मुखे आकाशं शिरसि गन्धः पादयोः रसो   
लिङ्गे रूपं हृदि स्पर्शो मुखे शब्दः शिरसि उपस्थो लिङ्गे पायुः पायौ पादः   
पादयोः पाणिः पाण्योः वाक् मुखे घ्रार्णं घ्राणयोः जिह्वा जिह्वायां चक्षुः   
चक्षुषोः त्वक् सर्वाङ्गे श्रोत्रं श्रोत्रयोः मनो हृदि अहङ्कारो हृदि बुद्धिः हृदि   
प्रकृतिः सर्वगात्रे पुरुषः सर्वगात्रे रागो हृदि विद्या हृदि कला हृदि नियतिः   
सर्वगात्रे कालतत्त्वं सर्वगात्रे माया हृदि शुद्धविद्या हृदि ईश्वरो हृदि सदाशिवो   
ग्रीवायां शक्तिर्मूलाधारे शिवः सहस्रारे इति षट्त्रिंशत्तत्त्वन्यासः ॥ अथ   
प्राणायामः :  
  
इतिकृतेऽधिकृतो भवति ध्रुवं परमदैवतमन्त्रजपादिषु ।  
पवनसंयमनं त्वमुना चरेद्यमिह जप्तुमसौ मनुमिच्छति ॥ ६-१ ॥  
  
इति वचनात् । प्राणायामं विधायेत्थं योगपीठं न्यसेत्तनौ इति वचनाच्च   
मूलविद्यया प्राणायामत्रयं कृत्वा योगपीठन्यासं कुर्यात् ॥ तत्र   
प्राणायामविधिर्विविच्यते - तत्र प्राणानां शरीरादपि   
द्वादशाङ्गुलाधिकानामायामः । आयमनमायामः सङ्कुचितभावः   
शरीरशाम्यं शरीरान्न्यूनभावापादनं वेति प्राणायाम इत्यर्थः अत एव   
पवनसंयमनमित्युक्तम् । त्रिपुरासारसमुच्चये :  
  
अथेदं शरीरं स्वकीयाङ्गुलीभिर्बुधैः षणवत्यङ्गुलायाममुक्तम् ।  
दिनेशाङ्गुलीभिः शरीरात् समीरोऽधिकः प्राणसञ्ज्ञो मतो योगविद्भिः ॥ ६-२ ॥  
  
इति प्राणवायुं सदाभ्यासतो यो नरो न्यूनभावं नयत्येनमङ्गात् ।   
समत्वं शरीरेण वा भूतलेऽस्मिन् स पूज्यो बुधैरुत्तमौ योगवित्सु ॥ ६-३ ॥   
  
इति । सतु पूरकाद्यङ्गत्रयात्मकः । तथाच अङ्गत्रयात्मकः प्रोक्तः   
पूरकुम्भकरेचकैरिति तत्र कुम्भक एव प्राणायामशब्दो मुख्यः   
इतरयोस्तदुपकारकत्वात् । ज्ञानार्णवे :  
  
कनिष्ठानामिकाङ्गुष्ठैर्यन्नासापुटधारणम् ।   
प्राणायामः स विज्ञेयस्तर्जनीमध्यमे विना ॥ ६-१ ॥   
  
इति । स पुनर्द्विविधः सहितः केवलश्च । तत्र सहितोऽपि द्विविधो रेचकादिक्रमः   
पूरकादिक्रमश्चेति । तत्र रेचकादिक्रममाह योगशास्त्रे :  
  
प्राणायामस्त्रिधा प्रोक्तो रेचपूरककुम्भकैः ।   
सहितः केवलश्चेति कुम्भको द्विविधो मतः ॥ ६-१ ॥  
  
विरेच्य पूरकः कार्यः शनैः सहितकुम्भके ।   
यावत्केवलसिद्धिः स्यात् तावत्सहितमभ्यसेत् ॥ ६-२ ॥  
  
प्। ९५)  
  
इति । तत्क्रममाह प्रपञ्चसारे-  
  
रेचकपूरककुम्भकभेदात् त्रिविधः प्रभञ्जनायामः ।   
मुञ्चेद्दक्षिणयानिलमन्तर्नयेद्वामया च मध्यमया संस्थापयेच्च   
नाड्येत्येवं प्रोक्तानि रेचकादीनि । षोडशतद्द्विगुणचतुःषष्ठिमात्रकाणि तानि च   
क्रमशः   
  
इति । नाड्येत्यस्य दक्षिणयेत्यादिभिः सम्बन्धः । तथाच इडा वामे तनोर्मध्ये   
सुषुम्ना पिङ्गला परे । द्विगुण इति षोडशानां द्विगुण इत्यर्थः । अथ   
पूरकादिक्रममाह समुच्चये-  
  
शीतांशुमार्गेण शनैः समीरमापूरयेत् सोदरमादरेण ।  
विकारमात्राभिरपेततन्द्रः कालाग्निमूलार्पितचित्तवृत्तिः ॥ ६-१ ॥  
  
ततो धारयेन्मारुतं धीरचेताः चतुःषष्ठिमात्रासमापूरितं तम् ।  
बहिर्भास्वता रेचयेन्मन्दमेमं तदर्धाभिरन्तर्निरुद्धं तु ताभिः ॥ ६-२ ॥  
  
तथा वामकेश्वरे-  
  
पूरकं कुम्भकं चैव रेचकं च विचिन्तयेत् ।  
मूलाधारे लयं कृत्वा पीत्वा वायुं शनैःशनैः ॥ ६-१ ॥  
  
यथेष्टं पूरयेद् देहं तत्त्वज्ञो विजितेन्द्रियः ।  
ततस्तु स्तम्भयेद्वायुं प्रकाशगतमानसः ॥ ६-२ ॥  
  
कुम्भके चिन्तयेद्विद्वान् विद्यां मुक्तिकरीं शुभाम् ।  
तदा तु रेचयेद् वायुं गम्यते यत्स्वभावतः ॥ ६-३ ॥  
  
देहान्निःसारयेन्मन्त्री स्वदेहस्थं तमोगुणम् ।  
वामेन पूरयेद् वायुं दक्षिणेन विरेचयेत् ॥ ६-४ ॥  
  
माहेन्द्रेण समेनैव मन्त्री कुम्भकमभ्यसेत् ।  
सदा कुम्भकयोगेन लभते सिद्धिरुत्तमा ॥ ६-५ ॥  
  
अभ्यासी कारयेन्मात्रां यथेष्टं तत्त्वदर्शिनाम् ।  
यथाशक्त्या पिबेद्वायुं यथाशक्त्या च कुम्भयेत् ॥ ६-६ ॥  
  
स्वभावं च त्यजेद्वायुस्ततः सिद्धिः प्रजायते ।  
  
इति । तस्यां विद्यायां पूरकादिक्रम एव नित्यातन्त्रोक्तः रेचकादिक्रमस्तु   
साधारणतया प्राप्तः । श्रुत्यनुसारेण प्रपञ्चसारादौ   
वैष्णवादिसामान्यतया प्रोक्तत्वात् । तथाच श्रुतिः - प्राणायामास्त्रयः प्रोक्ता   
रेचपूरककुम्भकाः इति । सुसाधितप्राणानां रेचकादिक्रम इति कश्चित् उभयथापि   
सामान्यत्वं तन्त्रान्तरेण पूरकादिक्रमोऽपि सामान्यतया वैष्णवादौ युज्यते ।   
तस्मादस्मिन्नपि प्रकरणे सामान्यत्वेनोभयो प्राप्तो विशेषत्वेन   
पूरकादिक्रमस्यैव मुख्यत्वमाह महेश्वरः - पूरकं कुम्भकं चेत्यादि ।   
तत्र वायोरादानकाले पूरकनामा प्राणायामः धारणकाले कुम्भकनामा   
त्यागकाले रेचकनामा । तदुक्तम् - बाह्यादापूरणं वायोरुदरे पूरको हि सः ।   
सम्पूर्णकुम्भवद्वायोर्धारणं कुम्भको मतः ॥ बहिर्यद्रेचनं   
वायोरुदराद्रेचकः स्मृतः इति । तथाच दक्षिणामूर्तिः :  
  
मूलमन्त्रेण देवेशि वामेनापूर्य चोदरम् ।   
कुम्भकेन त्रिरावृत्त्या दक्षिणेनापसारयेत् ॥ ६-१ ॥  
  
इति । ज्ञानार्णवे आसने सम्यगासीनो वामेनापूर्य चोदरम् इति । तन्त्रराजेऽपि- वामेन   
नासारन्ध्रेण पूरयेदमृतात्मना । स्मरन्नम्बु मरुत्पश्चाद्दक्षिणेनापसारयेत् ।   
इति । तत्र क्रममाह- मूलाधार इत्यादि । लयमिति मनसो लयमित्यर्थः तेनैव वायोरपि   
लयभावित्वात् । तन्त्रराजे :   
  
मूलाधारे मनः कृत्वा वायुमापूर्य मूलतः ।  
नाडीचक्रान्तरं नीत्वा सर्वाङ्गानि च चारयेत् ॥ ६-१ ॥  
  
इति । यथेष्टमिति सहजगतागतशीलं वायु यथाशक्यमाकर्षयेदित्यर्थः । प्रकाशे   
परमात्मनि गतं लीनं मानसं यस्य सः प्रकाशगतमानसः । तेन   
स्वप्रकाशसच्चिदाननन्दपरमात्मस्परूपः सन् कुम्भयेदित्यर्थः ।   
अथाङ्गत्रयात्मके प्राणायामे क्वापि विद्याध्यानं भवति नवेत्यत आह-  
कुम्भके चिन्तयेदित्यादि । विद्यां - मोक्षोपयोगि ज्ञानं विद्या तां सा च   
श्रीविद्येत्यत आह - मुक्तिकरीं शुभामिति । तेन कुम्भककाले   
मूलादिब्रह्मरन्ध्रान्तं मूलविद्यां विभावयेदित्युक्तं श्रीविद्यायाः   
सूक्ष्मध्यानं कुर्यादिति तु सगर्भपक्षे पूरकादिषु प्रत्येकमशक्तौ   
केवलकुम्भके वेति ध्येयम् । रेचकप्रकारमाह - तदेत्यादि । गम्यते बहिरिति शेषः   
स्वभावतो नतु न्यूनाधिकत्वादन्यथा तु अयुक्ताभ्यासाद्दोषापत्तेः । तथा चोक्तं   
गोरक्षशतके :  
  
प्। ९६)  
  
युक्तं युक्तं पिबेद्वायुं युक्तं युक्तं च धारयेत् ।  
युक्तं युक्तं त्यजेदेनमेवं सिद्धिमवाप्नुयात् ॥ ६-१ ॥  
  
यथा सिंहो गजो व्याघ्रो भवेद्धार्यः शनैः शनैः ।  
तथैव हि निजो वायुरन्यथा हन्ति साधकम् ॥ ६-२ ॥  
  
प्राणायामेन युक्तेन सर्वरोगक्षयो भवेत् ।  
अयुक्ताभ्यासयोगेन सर्वरोगसमुद्भवः ॥ ६-३ ॥  
  
हिक्का श्वासश्व कासश्च शिरःकर्णाक्षिवेदनाः ।  
भवन्ति विविधा रोगाः प्राणायामव्यतिक्रमात् ॥ ६-४ ॥  
  
ततः शास्त्रोक्तमार्गेण प्राणायामान् समाचरेत् ।  
  
इति । देहान्निःसारयेदिति । रेचकयोगवायुना सह देहस्थस्तमोगुणो बहिर्निःसृत इति   
भावयेदित्यर्थः । अथ पूरकादेर्नाडीनियममाह - वामेनेत्यादि ।   
इत्येकप्राणायामे प्रथमे द्वितीयादियुग्मे तु दक्षिणेनैव पूरयेत् । तदुक्तम् । येनैव   
सन्त्यजेत्तेन पूरयेत् धारयेत् ततः । रेचयेच्च ततोऽन्येन शनैरेवं पुनःपुनः ॥ ६-१   
॥  
  
इति । योगशास्त्रे-  
  
अथासने दृढे योगी वशी हितमिताशनः ।   
गुरूपदिष्टमार्गेण प्राणायामान् समभ्यसेत् ॥ ६-१ ॥  
  
चले वाते चलं चित्तं निश्चले दृढबन्धनम् ।  
योगी स्थानत्वमाप्नोति ततो वायुं निबन्धयेत् ॥ ६-२ ॥  
  
यावद्वायुः स्थितो देहे तावज्जीवनमुच्यते ।  
मरणं तस्य निष्क्रान्तिस्ततो वायुं निबन्धयेत् ॥ ६-३ ॥  
  
मलाकुलासु नाडीषु मारुतो नैव मध्यगः ।  
कथं स्यादुन्मनीभावः कार्यसिद्धि कथं भवेत् ॥ ६-४ ॥  
  
शुद्धिमेति यदा सर्वं नाडीचक्रं मलाकुलम् ।  
तदैव जायते योगी प्रणसङ्ग्रहणे क्षमः ॥ ६-५ ॥  
  
प्राणाभ्यासं ततः कुर्यान्नित्यं सात्त्विकया धिया ।  
यथा सुषुम्नापार्श्वस्था मलाः शोषं प्रयान्ति च ॥ ६-६ ॥  
  
बद्धपद्मासनो योगी प्राणं चन्द्रेण पूरयेत् ।  
धारयित्वा यथाशक्ति पुनः सूर्येण रेचयेत् ॥ ६-७ ॥  
  
प्राणं सूर्येण चाकृष्य पूरयेदुदरं शनैः ।  
विधिवत् कुम्भकं कृत्वा पुनश्चन्द्रेण रेचयेद् ॥ ६-८ ॥  
  
येन त्यजेत्तेन पीत्वा धारयेदनिरोधतः ।   
रेचयेच्च ततोऽन्येन शनैरेवं न वेगतः ॥ ६-९ ॥  
  
प्राणं चेदिडया पिबेन्नियमितं भूयोऽन्यया रेचयेत्   
पीत्वा पिङ्गलया समीरणमथो बद्ध्वा त्यजेद् वामया ।  
सूर्याचन्द्रमसोरनेन विधिनाभ्यासं सदा तन्वतां   
शुद्धा नाडिगणा भवन्ति यमिनां मासत्रयादूर्ध्वतः ॥ ६-१० ॥  
  
इति तथा त्रिपुरासारे-  
  
विपरीतमतो विदधीत पुनः पुनरप्यथ तद्विपरीतमिति ।  
अमुना विधिना सुमनाः सततं मरुतो विदधीत सुसंयमनम् ॥ ६-१ ॥  
  
इति । अथ कुम्भकफलमाह - सदेत्यादि केवलकुम्भकयोगेनेत्यर्थः । सुसाधिते वायौ   
मात्रासङ्ख्यानमुक्तं प्रथमाभ्यासे तत्राप्ययं कामचारमाह - अभ्यासी   
इत्यादि । अभ्यासी प्रथमाभ्यासी तत्त्वदर्शिनां मात्रां यथेष्टं यथेच्छं   
कारयेदित्यर्थः । एतदेव स्पष्टयति यथाशक्त्येत्यादि । तथा च सति प्रथमाभ्यासी   
यथोक्तसङ्ख्यामात्राया न्यूनमपि कुर्यात् मध्यमाभ्यासी   
यथोक्तसङ्ख्यामेव उत्तमाभ्यासी ततोऽधिकसङ्ख्यामपि कुर्यादिति   
यथेष्टपदतात्पर्यम् । अथ मात्रालक्षणमाह नारदः :  
  
कालेन यावतात्मीयो हस्तः स्वं जानुमण्डलम् ।   
पर्येति मात्रा स्यात् तुल्या स्वयैकश्वासमात्रया ॥ ६-१ ॥  
  
इति । तथा फेत्कारिणीतन्त्रे-  
  
जानुं प्रदक्षिणीकृत्य न द्रुतं न विलम्बितम् ।   
क्रियते चाङ्गुलीस्फोटः सा मात्रा परिकीर्तिता ॥ ६-१ ॥  
  
इति । अपि च कात्यायनीतन्त्रे-  
  
मध्या मूलाद्यावदग्रमङ्गुष्ठेन च पीड्यते ।   
मात्रा सा प्रोच्यते सद्भिर्योगेऽभीष्टं प्रयच्छति ॥ ६-१ ॥  
  
प्। ९७)  
  
इति । वस्तुतस्तु तत्तन्मन्त्रोच्चारणमेव मात्रा । तथा च गौतमीये-  
  
रेचयेद्दक्षिणे वायुं पूरयेद्वामतस्ततः ।   
द्वात्रिंशदभ्यसेन्मन्त्रं प्राणायामः स उच्यते ॥ ६-१ ॥  
  
इति । ततः पूरकानन्तरं कुम्भकेऽभ्यसेदित्यर्थः । एतत्तु रेचकादिपक्षे अत एव   
कुम्भक एव जपादिकं नेतरयोः । दक्षिणामूर्तिकल्पे :  
  
प्राणापानौ समौ कृत्वा सुविधाय च कुम्भकम् ।   
हृत्पङ्कजे समासीनं मां ध्यायेद्यतमानसः ॥ ६-१ ॥  
  
इति । अगस्त्यसंहितायाम्-  
  
यावच्छक्यं नियम्यासून् मनसैव जपेन्मनुम् ।  
रामं मुहुर्मुहुर्ध्यायन् पूर्वोक्तविधिना सुधीः ॥ ६-१ ॥  
  
इति । असून् नियम्य कुम्भकं कृत्वा रामं ध्यायन् यावच्छक्यं मनुं जपेदिति   
सम्बन्धः । एतेन यत्र विशेषो नोक्तस्तत्र यथाशक्ति मन्त्रं जपेदिति वैष्णवाः ।   
तथैव रीत्यैकत्र दृष्टन्यायेन सर्वत्रैवायं प्रकारः । अत एव श्रीविद्यायां   
वामकेश्वरतन्त्रे - कुम्भके चिन्तयेद्विद्वान् विद्यां मुक्तकरीं शुभाम् ।   
इत्युक्तमिति वदन्ति । वस्तुतस्तु सगर्भके प्राणायामे केवलकुम्भके कुम्भक एव   
सहितकुम्भके शक्तावङ्गत्रयेऽप्यऽशक्तौ कुम्भके त्वावश्यकं जपध्यानमिति   
तु तेषां वचनानां निर्गलितार्थः । सच मूलया बालया वा तदशक्तौ प्रणवेन   
वा कार्यः । तदुक्तं फेत्कारीये : प्राणायामत्रयं कुर्यान्मूलेन प्रणवेन वा ।   
इति । निषिद्धप्रणवोच्चारिणां प्रणवस्थाने सार्द्धत्रिमात्रिक औङ्कारो ज्ञेयः ।   
कालिकापुराणे - चतुर्दशस्वरो यस्तु सार्द्धत्रिमात्रसञ्ज्ञकः ।   
नादबिन्दुसमायुक्तः शूद्राणां सेतुरुच्यते ॥ ६-१ ॥  
  
इति । अत्र सुसाधितप्राणानां पूरकादौ त्रिपुरासारोक्तैव सङ्ख्या जपादौ   
तन्त्रराजे तदन्यथा । यदुक्तं तन्त्रराजे :  
  
एवं सुसाधिते पश्चाद्द्वात्रिंशन्मात्रया हरेत् ।  
धारयेत्तच्चतुष्षष्ट्या रेचयेत् तत्तुरीयतः ॥ ६-१ ॥  
  
इति तु श्रीकादिमतम् तदेतयोर्मतयोर्विकल्पः । तत्राशक्तौ सामान्यपटले   
फेत्कारीयतन्त्रोक्तः कार्यः । तद्यथा :   
  
तथा द्वादशमात्राभिः कुम्भकः क्रियते सदा ।  
तस्माद्द्विगुणमात्राभी रेचकः क्रियते तथा ॥ ६-१ ॥  
  
प्राणायामत्रयं त्वेवमेकैकं त्रितयात्मकम् ।  
  
इति । अत्राप्यशक्तौ सुभगोदयोक्तः कार्यः । प्राणायामत्रयं कुर्यात् स्मरन्   
विद्यां हृदा पुनः । इति । तद्वचनं तत्पद्धतौ व्याख्यातं दक्षिणनाड्या   
एकवारं मूलमुच्चरन् वायुमापूर्य चतुर्वारं कुम्भकं कृत्वा वामनाड्या   
द्विवारं रेचयेदिति प्राणायामत्रयङ्कुर्यादित्यर्थः । अत्र दक्षिणेन पूरणं   
युग्मे बोद्धव्यमयुग्मे पूरकादौ वामस्यैवोक्तत्वादथवा तन्मतमेवेदमिति   
वयं न विद्मः । तत्राप्यशक्तौ ज्ञानार्णवदक्षिणामूर्तिभ्यामुक्तस्य   
कुम्भकेन त्रिरावृत्त्ये त्यस्यैव ग्रहणमिति सङ्क्षेप इति सहितकुम्भकः ॥ अथ   
केवलकुम्भकः योगशास्त्रे :  
  
रेचकं पूरकं मुक्त्वा मुखे यद्वायुधारणम् ।  
प्राणायामोऽयमित्युक्तः स वै केवलकुम्भकः ॥ ६-१ ॥  
  
केवले कुम्भके सिद्धे रेचपूरविवर्जिते ।   
न तस्य दुर्लभं किञ्चित् त्रिषु लोकेषु विद्यते ॥ ६-२ ॥  
  
शक्तः केवलकुम्भेन यथेष्टं वायुधारणे ।   
राजयोगपदं चैव लभते नात्र संशयः ॥ ६-३ ॥  
  
हठं विना राजयोगो राजयोगं विना हठः ।  
न सिध्यति ततो युग्ममानिष्पत्तेः समभ्यसेत् ॥ ६-४ ॥  
  
कुम्भितप्राणरेचान्ते कुर्याच्चित्तं निराश्रयम् ।  
एवमभ्यासयोगेन राजयोगपदं व्रजेत् ॥ ६-५ ॥  
  
कुम्भकात् कुण्डलीबोधो कुण्डलीबोधतो भवेत् ।  
अनर्गला सुषुम्ना च हठसिद्धिश्च जायते ॥ ६-६ ॥  
  
इति । हः सूर्यो ठश्चन्द्रस्ताभ्यां सूर्यचन्द्राभ्यां दक्षिणवामाभ्यां   
पिङ्गलेडाभ्यां प्राणवायोर्मूलाधारादौ योगो हठयोग इत्यर्थः । सच   
प्राणायामो राजयोगः सच सुषुम्नामार्गेण षट्चक्रभेदक्रमेण   
शिवशक्तिसामरस्यलक्षणमाह तन्त्रराजे :  
  
कम्पश्च पुलकानन्दो वैमल्यस्थैर्यलाघवाः ।  
तद्वत् कान्तिप्रकाशौ च योगसिद्धस्य लक्षणम् ॥ ६-१ ॥  
  
प्। ९८)  
  
योगशास्त्रे-  
  
वपुःकृशत्वं वदनप्रसन्नता नादस्फुटत्वं नयने सुनिर्मले ।  
अरोगिता बिन्दुजयोऽग्निदीपनं नाडीविशुद्धेर्हठसिद्धिलक्षणम् ॥ ६-१ ॥  
  
इति केवलकुम्भकः इत्युक्तः । प्राणायामः स गर्भो विगर्भश्चेति द्विविधः स्यात् ।   
उक्तं च रुद्रयामले : सगर्भश्च विगर्भश्च प्राणायामो द्विधा मतः । इति । तथा   
च योगिनीतन्त्रे :  
  
अयं प्राणायामः सकलदुरितर्ध्वसनकरो विगर्भः प्रोक्तोऽसौ शतगुणफलो   
गर्भकलितः ।  
जपध्यानापेतः सतु निगदितो गर्भरहितः सगर्भस्तद्युक्तो   
मुनिपरिवृढैर्योगनिरतैः ॥ ६-१ ॥   
  
इति । स पुनस्त्रिविधः उत्तमाधममध्यमभेदात् । तथा च तन्त्रराजे-  
  
प्राणायामस्त्रिधा प्रोक्त उत्तमाधममध्यतः ।  
लाघवो भूतलत्याग उत्तमे चित्तनिर्वृतिः ॥ ६-१ ॥  
  
सर्वाङ्गस्वेदसंवृद्धिरधमे मध्यमे तथा ।  
सर्वाङ्गकम्पनं प्रोक्तमभ्यासात् कालसंयुतात् ॥ ६-२ ॥  
  
तेऽप्युत्तमगुणा भूयुरभ्यासात् कालयोगतः ।   
तस्मात् समभ्यसेत् प्रातः सायं च नियमेन वै ॥ ६-३ ॥  
  
इति । तथा त्रिपुरासारे-  
  
शुचिः प्राणायामान् प्रणवसहितान् षोडश वशी प्रभाते सायं च   
प्रतिदिवसमेवं वितनुते ।  
द्विजो यस्तं भ्रूणप्रहरणकृतांहोभिकलितं पुनन्त्येते मासादिह   
दुरिततूलौघदहनाः ॥ ६-१ ॥  
  
त्रायन्त्यमी षड्भिरपीह मासैर्जन्मान्तरोपार्जितपापपुञ्जात् ।  
संवत्सराद् ब्रह्मपदं तदेकं प्रकाशयत्येव यदच्युताख्यम् ॥ ६-२ ॥  
  
इति । योगशास्त्रे तु-  
  
प्रातर्मध्यन्दिने सायमर्द्धरात्रे च कुम्भकान् ।  
शनैरशीतिपर्यन्तं चतुर्वारं समभ्यसेत् ॥ ६-१ ॥  
  
कनीयसि भवेत् स्पन्दः कम्पो भवति मध्यमे ।  
उत्तिष्ठत्युत्तमे प्राणरोधे पद्मासने मुहुः ॥ ६-२ ॥  
  
जलेन श्रमजातेन गात्रमर्दनमाचरेत् ।  
दृढता लघुता चैव तेन गात्रस्य जायते ॥ ६-३ ॥  
  
अभ्यासकाले प्रथमे शस्तं क्षीराज्यभोजनम् ।  
ततोऽभ्यासे दृढे जाते न तादृङ्नियमग्रहः ॥ ६-४ ॥  
  
इति । तत्र क्रमः - विहितपद्मासनः सन्निमीलितनयनयुगलो   
मूलाधारार्पितचित्तवृत्तिर्मूलमन्त्रादिकमुच्चरन् इडया वामनाड्या   
षोडशमात्रया वायुमापूर्य मूलाधारं   
प्रापय्याङ्गुष्ठकनिष्ठानामाभिर्नासापुटौ विधृत्य चतुःषष्टिमात्रया तं   
वायुं स्तम्भयित्वा द्वात्रिंशन्मात्रया पिङ्गलया दक्षिणनाड्या   
शनैःशनैस्तं वायुं रेचयेदित्येकः प्राणायामः । पुनस्तं पिङ्गलया वायुं   
शनैःशनैः समाकृष्य तथैवेडया रेचयेदित्यन्यः । एवं वैपरीत्येन   
विंशतिवारं षोडशवारं द्वादश षट् त्रिर्वा द्विर्वा यथाशक्ति कुर्यात् ततः   
सिद्धिमवाप्नुयादिति । शारदातिलके : मात्रावृद्धिक्रमेणैव सम्यग्द्वादश   
षोडश । इति सङ्क्षेपः । अत्र सर्वत्र प्राणायामेनैव सर्वेषां कर्माधिकारः   
अकरणे निन्दाश्रवणात् । अगस्त्यसंहितायाम् :  
  
प्राणायामैर्विना यद्यत् कृतं कर्म निरर्थकम् ।  
अतो यत्नेन कर्तव्याः प्राणायामाः शुभार्थिभिः ॥ ६-१ ॥  
  
इति । अत एवावश्यकोऽयं भूतशुद्धिरिव पूजयामिति । इति   
प्राणायामविधिर्मतद्वयसाधारणः ॥  
  
अथ योगपीठन्यासः : तत्रांसद्वयोरुद्वयकल्पितपादचतुष्टयं   
मुखनाभिपार्श्वद्वयमध्योपकल्पितगात्रचतुष्टयं योगपीठं निजदेहं   
ध्यात्वा न्यसेत् । मूलाधारे ४ महाकायाय रक्तवर्णाय मण्डूकाय नमः ।   
तदुपरि स्वाधिष्ठानपर्यन्तं ४   
पञ्चवक्त्रदशभुजरक्तकृष्णवामदक्षिणपार्श्वाय कालाग्निरुद्राय नमः ।   
तदुपरि नाभिपर्यन्तं बन्धूकरुचिरायै मूलप्रकृत्ये नमः । तदुपरि हृत्पर्यन्तं   
शरच्चन्द्रप्रभायै पङ्कजद्वयधारिण्यै आधरशक्तयै नमः । तदुपरि हृदय   
एव ४ कूर्माय नमः ४ अनन्ताय नमः ४ वराहाय० ४ पृथिव्यै० ४ अमृतार्णवाय० ४   
समस्तमातृकामुच्चार्य नवखण्डविराजिताय नवरत्नमयद्वीपाय नमः । तत्रैव   
नवखण्डेषु ईशानादिमध्यान्तं ४ अं १६ पुष्परागरत्नाय नमः । ४ कं ५   
नीलरत्नाय० ४ चं   
  
प्। ९९)  
  
५ वैडूर्यरत्नाय० ४ टं ५ विद्रुमरत्नाय० ४ तं ५ मौक्तिकरत्नाय० ४ पं ५   
मरकतरत्नाय० ४ यं ४ वज्ररत्नाय० ४ शं ४ गोमेदरत्नाय० ४ लङ्क्षं   
पद्मरागरत्नाय नमः । तत्रैव स्वर्णपर्वताय नमः । तदुपरि ४ नन्दनोद्यानाय   
नमः । तन्मध्ये ४ कल्पकोद्यानाय नमः ४ वसन्तादि-ऋतुभ्यः । पश्चिमे ४   
इन्द्रियाश्वेभ्य० पूर्वे ४ इन्द्रियार्थगजेभ्यो नमः ४ विचित्ररत्नभूमिकायै नमः ।   
तत्र पश्चिमादिमध्यान्तं विलोमेन ४ कालचक्रेश्वरीश्रीपा० ४   
मुद्राचक्रेश्वरीश्रीपा० ४ मातृकाचक्रेश्वरीश्रीपा० ४ रत्नचक्रेश्वरीश्री० ४   
देशचक्रेश्वरीश्री० ४ गुरुचक्रेश्वरीश्री० ४ तत्त्वचक्रेश्वरीश्री० ४   
ग्रहचक्रेश्वरीश्री० ४ मूर्तिचक्रेश्वरीश्री० ४ कारणतोयपरिधये० ४   
माणिक्यमण्डपाय० । तस्य निर्-ऋत्यादिकोणेषु मध्ये च ४ देशरूपिणीशक्तिश्री० ४   
कालरूपिणीशक्तिश्री० ४ आकाररूपिणीशक्तिश्री ४ शब्दरूपिणीशक्तिश्री० ४ मध्ये   
सङ्गीतयोगिनीरूपिणीशक्तिश्री० ४ तन्मध्ये   
समस्तगुपुतप्रकटयोगिनीचक्ररूपिणीशक्तिश्री० ४ । ततस्तन्मध्ये ४ कल्पतरुभ्यो०   
तेषामधस्ततात् ४ रत्नवेदिकायै नमः । तदुपरि ४ श्वेतच्छत्राय० तस्याधः ४   
रत्नसिंहासनाय नमः इत्येतत्सर्वं मानसपङ्कजे विन्यस्य यथायथं   
तत्तत्स्थानान्यध्यवस्य रत्नसिंहासनत्वेनात्मदेहं ध्यायेत् । तत्र   
सिंहासनदेवता न्यसेत् । दक्षांसे ४ रक्तवर्णाय ऋषभरूपाय धर्माय० ।   
वामांसे ४ श्यामवर्णाय सिंहरूपाय ज्ञानाय० । वामोरौ ४ पीतवर्णाय   
भूताकाराय वैराग्याय० । दक्षोरौ ४ इन्द्रनीलप्रभाय गजरूपाय ऐश्वर्याय० ।   
एते सिंहासनपादरूपिणः । मुखे ४ अधर्माय० । वामपार्श्वें ४ अज्ञानाय० ।   
नाभौ ४ अवैराग्याय० । दक्षपार्श्वें ४ अनैश्वर्याय० । एते   
सिंहासनगात्ररूपिणीः । मध्ये ४ मायायै० ४ विद्यायै० । तदुपरि ४   
आनन्दकन्दाय० ४ संविन्नालाय० ४ प्रकृतिमयपत्रेभ्यः० ४ विकारमयकेसरेभ्यः०   
४ पञ्चाशद्वर्णवीजाढ्यसर्वतत्त्वरूपायै कर्णिकायै० तस्यां ४ अं   
सूर्यमण्डलाय० ४ उं सोममण्डलाय० ४ मं वह्निमण्डलाय० ४ सं सत्वाय० ४   
रं रजसे० ४ तं तमसे० ४ आम् आत्मेन० ४ अम् अन्तरात्मने० ४ पं परमात्मने० ४   
ह्रीं ज्ञानात्मने० । तदुपरि पूर्वादिचतुर्दिक्षु मध्ये च ४ ज्ञानतत्त्वात्मने नमः   
४ मायातत्त्वात्मने० ४ कलातत्त्वात्मने० ४ विद्यातत्त्वात्मने० ४ परतत्त्वात्मने० । ततः   
केसरेषु पूर्वाद्यष्टदिक्षु मध्ये च श्रीचक्राधारपीठस्य नव शक्तीर्न्यसेत् ।   
दूतर्यम्बाश्री० ४ सुन्दर्यम्बाश्री० ४ सुमुख्यम्बाश्री० ४ विरूपाम्बाश्री० ४   
विमलाम्बाश्री० ४ अन्तर्यम्बाश्री० ४ वदर्यम्बाश्री० ४ पुरन्दर्यम्बाश्री० । मध्ये   
कर्णिकायां ४ पुष्पमर्दन्यम्बाश्री० । एता वराभयधारिण्यो रक्तवर्णा ध्येयाः   
। तदुपरि ४ क्लीं सर्वशक्तिकमलासनाय नमः इति सिंहासनमन्त्रं विन्यस्य तदुपरि   
श्रीचक्रं ध्यात्वा ४ मूलं   
समस्तप्रकटगुप्तगुप्ततरसम्प्रदायकुलकौलनिगर्भरहस्यातिरहस्य-  
परापररहस्ययोगिनीश्रीचक्रपादुकाभ्यो नमः इति व्यापकेन विन्यस्य हृदि त्रिकोणं   
विभाव्य तन्मध्ये ४ मूलं ॐ ह्रौं क्लीं भगवति ब्लूं नित्याकामेश्वरि स्त्रीं   
सर्वसत्त्ववशङ्करि सः त्रिपुरभैरवि ऐं विच्चे ह्रींश्रा   
श्रीमहात्रिपुरसुन्दर्यम्बाश्री० इति विन्यस्य प्रणवादिनमोऽन्तं मूलविद्यां च   
विन्यस्य श्रीचक्रं पुरत्रयात्मकं ध्यात्वा तत्रारोहणक्रमेण ४   
वाग्भवमुच्चार्य चतुरस्रषोडशदलाष्टदलात्मने शरीरात्मकाय प्रथमपुराय   
नम इति व्यापकं न्यसेत् । ततः ४ कामराजमुच्चार्य चतुर्दशारद्विदशारात्मने   
बुध्यात्मकाय द्वितीयपुराय नम इत्यपि व्यापकम् । ४   
शक्तिकूटमुच्चार्याष्टारत्रिकोणबिन्दुचक्रात्मने प्राणात्मकाय तृतीयपुराय नम   
इत्यपि व्यापकं विन्यस्य ४ इच्छाशक्तिज्ञानशक्तिक्रियाशक्त्यादिसमस्तत्रितयात्मने   
श्रीचक्रस्य पुरत्रयाय नमः इत्यपि व्यापकम् । ततो   
हृदयत्रिकोणस्याग्रादिकोणत्रयमपि पुरत्रयात्मकं वाग्भवादिपुरत्रयात्मकं   
च ध्यात्वा तत्र प्रणवादिनमोऽन्तं वाग्भवादिकूटत्रयं न्यसेत् । ततो   
नादबिन्दुकलाज्येष्ठारौद्रीवामाविषघ्नीदूतरीसर्वानन्दाभ्यः   
श्रीचक्रस्थत्रैलोक्यमोहनादिनवचक्रशक्तिभ्यो नमः इत्यनेन व्यापकं कुर्यात् ।   
ततो हृदयकमलकेसरेषु कामेश्वरीपीठस्य नव शक्तीर्न्यसेत् । ४ मोहिन्यै नमः ४   
क्षोभिण्यै० ४ वशिन्यै० ४ स्तम्भिन्यै० ४ आकर्षिण्यै० ४ द्राविण्यै० ४ आह्लादिन्यै० ४   
क्लिन्नायै० मध्ये ४ क्लेदिन्यै० इति विचिन्त्य त्रिकोणमध्ये ४ बालामूलं पञ्चदशीं   
चोच्चार्य त्रिकोणरक्तवर्णोड्डियानपीठश्री० त्रिकोणाग्रे ४   
बालामूलयोर्वाग्भवद्वयमुच्चार्य चतुरस्रपीतवर्णकामरूपपीठश्री० ।   
दक्षिणकोणे ४ कामराजद्वयमर्धचन्द्रनिभश्वेतवर्णजालन्धरपीठश्री० ।   
वामकोणे ४ शक्तिबीजद्वयं   
षड्बिन्दुलाञ्छितवृत्तधूम्रवर्णपूर्णगिरिपीठश्री० इति   
  
१००)  
  
पीठचतुष्टयं विन्यस्य पुनर्वैन्दवे आग्नेयादिकोणेषु ४ लां ह्लां ब्रह्मणे   
पृथिव्यधिपतये नमो ब्रह्मप्रेतासनश्री० । ४ वां ह्रीं विष्णवेऽपामधिपतये   
नमो विष्णुप्रेतासनश्री० । रांहूं रुद्राय तेजोऽधिपतये नमो रुद्रप्रेतासन श्री०   
। ४ यां ह्रौम् ईश्वराय वाय्वधिपतये नम ईश्वरप्रेतासनश्री० । ४ ह्सौं   
वियदधिपतये पञ्चवक्त्राय सदाशिवाय प्रेतपद्मासनाय नमः   
सदाशिवमहाप्रेतपद्मासनश्री० इति पञ्चप्रेतासनं न्यस्य तदुपरि   
रक्तपद्मकर्णिकायां चतुरस्रगर्भितषट्कोणपीठे षडासनानि विन्यसेत् । ४ अम् आं   
सौः त्रिपुरासुधार्णवासनाय नमः । ४ ऐं क्लीं सौः   
त्रिपुरेश्वरीपोताम्बुजासनाय नमः । ४ ह्रीं क्लीं सौः   
त्रिपुरसुन्दरीदेव्यात्मासनाय नमः । ४ हैं ह्वलीं ह्सौः   
त्रिपुरवासिनीसर्वचक्रासनाय नमः । ह्सैं ह्सक्लीं हसौः   
त्रिपुराश्रीसर्वमन्त्रासनाय नमः । ४ ह्रीं क्लीं ब्लें   
त्रिपुरमालिनीसाध्यसिद्धासनाय नम इति विन्यस्य मध्ये चतुरस्रे   
चतुष्पीठचतुरासनं न्यसेत् । ऐशाने ४ वाग्भवद्वयमुच्चार्यम् अग्निचक्रे   
कामगिर्यालये मित्रेशनाथात्मके जाग्रद्दशाधिष्ठायके   
इच्छाशक्त्यात्मकरुद्रात्मकशक्तिकामेश्वरीदेवी ह्रीं क्लीं सौः   
त्रिपुरसुन्दरीदेव्यात्मासनाय नमः । वायव्यकोणे ४ कामराजद्वयं सूर्यचक्रे   
जालन्धरपीठे षष्ठेशनाथात्मके स्वप्नदशाधिष्ठायके   
ज्ञानशक्त्यात्मविष्ण्वात्मकशक्तिश्रीवज्रेश्वरीदेवी हैं ह्क्लीं ह्सौः   
त्रिपुरवासिनीसर्वचक्रासनाय नमः । नैर्-ऋते ४ शक्तिद्वयमुच्चार्य सोमचक्रे   
पूर्णगिरिपीठे उड्डीशनाथात्मके सुषुप्तिदशाधिष्ठायके   
क्रियाशक्त्यात्मकब्रह्मात्मशक्तिश्रीभगमालिनीदेवी ह्सैं ह्सक्लीं ह्सौः   
त्रिपुराश्रीसर्वमन्त्रासनाय नमः । आग्नेये ४ समस्तद्वयमुच्चार्य ब्रह्मचक्रे   
महोड्यानपीठे श्रीचर्यानाथात्मकतुर्यतुर्यातीतदशाधिष्ठायके   
परब्रह्मशक्त्यात्मकश्रीत्रिपुरसुन्दरीदेवी ह्रीं क्लीं ब्लें   
त्रिपुरमालिनीसाध्यसिद्धासनाय नमः । मध्ये ४ ऐं क्लीं सौः क० १५   
श्रीमहात्रिपुरसुन्दरीसर्वमन्त्रासनाय नम इति विन्यस्य ४ अं ५१   
शिवशक्तिसदाशिवेश्वरशुद्धविद्यामायाकालनियतिकलाविद्यारागपुरुषप्रकृति-  
बुद्ध्यहङ्कारमनस्त्वक्चक्षुःश्रोत्रजिह्वाघ्राणवाक्पाणिपादपायूपस्थशब्द-  
स्पर्शरूपरसगन्धाकाशवायुवह्निसलिलपृथिव्यात्मने श्रीमहात्रिपुरसुन्दर्या   
योगपीठासनाय नमः इति व्यापकं कुर्यात् । ततो मूलमुच्चार्य   
श्रीमन्महात्रिपुरसुन्दरीश्री० इति षट्त्रिंशत्तत्वात्मके देहमये महायोगपीठे   
निजेष्टदेवता हृदि न्यसेत् । इति देहमये पीठे चिन्तयेत्परदेवताम् इति योगपीठन्यासः ।   
शारदायाम् :  
  
संहारसृष्टिमार्गेण मातृकान्यस्तविग्रहः ।   
मन्त्रन्यासं ततः कुर्याद् देवताभावसिद्धये ॥ ६-१ ॥  
  
इति । तत इति मन्त्रन्यासानन्तरमित्यर्थः । मन्त्रन्यास उपास्यमन्त्रसम्बन्धी न्यासः   
। वैशम्पायनसंहितायाम्-  
  
तत उपास्यमन्त्रस्य न्यासामृष्यादिकांश्चरेत् ।   
यस्य मन्त्रस्य ये नासाः कर्तव्याः सिद्धिमिच्छता ॥ ६-१ ॥  
  
जपतर्पणहोमार्चाः सिद्धमन्त्रकृता अपि ।   
अङ्गन्यासादिभिर्हीना न दास्यन्ति फलान्यमी ॥ ६-२ ॥  
  
न्यासानशेषान् न्यसतः स्वदेहे त्रैलोक्यमेतद्वशमेति पुंसः ।  
पापानि सद्यः प्रशमं प्रयान्ति त्रस्यन्ति रक्षांसि सपन्नगानि ॥ ६-३ ॥  
  
आदावृष्यादि विन्यस्य कराङ्गन्यसनं ततः ।   
ततो मन्त्राक्षरन्यासः पदन्यासस्ततः परम् ॥ ६-४ ॥  
  
तत्तत्कल्पविशेषोक्तान् न्यासानन्यान् समाचरेत् ।  
ततो मन्त्रपुटैर्वणैर्मातृकायाः सबिन्दुकैः ॥ ६-५ ॥  
  
विन्यसेन्मन्त्रवित् सम्यक्शास्त्रदृष्टेन वर्त्मना ।  
अथर्प्यङ्गकरन्यासस्ततो मुद्राः प्रदर्शयेत् ॥ ६-६ ॥  
  
इति क्रमः । अन्यत्रापि श्रीविद्यामधिकृत्य-  
  
अन्तः शुद्धा च सृष्टिस्थितिविलयमयी तारजाभिः कलाभिः   
श्रीकण्ठाद्यैश्च विष्णुप्रमुदिततनुभिर्शक्तिलक्ष्मीमनोजैः ।  
बीजैर्व्यस्तैः समस्तैः कलितलिपिवरा चात्मयागश्च मौनी   
षोढा कामश्च षोढा नवविधभवना मन्त्रगुप्सर्वमन्त्राः ॥ ६-७ ॥  
  
इति । स पुनरस्यां विद्यायां त्रिविधः षोढाश्रीचक्रकरशुद्ध्यादिभेदात् ।   
तत्र षोढा द्विविधः पूर्वोत्तरभेदात् । तत्र पूर्वषोढान्यासः   
सर्वाम्नायविषयः उत्तरषोढान्यास ऊर्ध्वाम्नाय विषयः ।   
श्रीचक्रन्यासस्त्रिविधः संहारसृष्टिस्थितिभेदात् ।   
  
प्। १०१)  
  
कररशुद्ध्यादिन्यासस्तु बहुततः श्रीकण्ठादिरतिकामादिन्यासादीनामपि   
तत्रैवान्तर्भावात् । तत्र षोढान्यासः संहारश्रीचक्रन्यासः   
सृष्टिश्रीचक्रन्यासः करशुद्ध्यादिन्यासश्चेति जपकाले स्थितिश्रीचक्रन्यासस्य   
करशुद्ध्यादावन्तर्भावात् पूजाकाले संहारश्रीचक्रन्यासस्योपलक्षणत्वेन   
तदन्तर्भावाच्च चतुर्विधो न्यासस्तदवसरे सङ्क्षेपादावश्यकः इति   
योगिनीहृदयमतम् । योगिनीहृदये :  
  
एवं चतुर्विधो न्यासः कर्तव्यो वीरवन्दिते ।   
षोढान्यासोऽणिमाद्यश्च मूलदेव्यादिकः प्रिये ॥ ६-१ ॥  
  
करशुद्ध्यादिकश्चैव साधकेनाशु सिद्धये ।   
प्रातःकालेऽथवा पूजासमये होमकर्मणि ॥ ६-२ ॥  
  
जपकालेऽथवा तेषां विनियोगः पृठक् पृथक् ।  
पूजाकाले समस्तं वा कृत्वा साधकसत्तमः ॥ ६-३ ॥  
  
इति । तत्रादौ पूर्वषोढान्यासो योगिनीहृदये-  
  
न्यासान्निर्वर्तयेद्देवि षोढान्यासपुरःसरम् ।  
गणेशैः प्रथमो न्यासो द्वितीयश्च ग्रहैर्मतः ॥ ६-१ ॥  
  
नक्षत्रैश्च तृतीयः स्याद्योगिनीभिश्चतुर्थकः ।   
राशिभिः पञ्चमो न्यासः षष्ठः पीठैर्निगद्यते ॥ ६-२ ॥  
  
षोढान्यासस्त्वयं प्रोक्तः सर्वत्रैवापराजितः ।  
एवं यो न्यस्तगात्रस्तु स पूज्यः सर्वयोगिभिः ॥ ६-३ ॥  
  
नास्त्यस्य पूज्यो लोकेषु पितृमातृमुखो जनः ।  
स एव पूज्यः सर्वेषां स स्वयं परमेश्वरः ॥ ६-४ ॥  
  
षोढान्यासविहीनं यं प्रणमेदेष पार्वति ।   
सोऽचिरान्मृत्युमाप्नोति नरकं च प्रपद्यते ॥ ६-५ ॥  
  
इति । ज्ञानार्णवे-  
  
षोढान्यासं ततः कुर्याद्येन ब्रह्माण्डरूपकः ।  
विराट्स्वरूपो वर्णात्मा शिवः साक्षान्नसंशयः ॥ ६-१ ॥  
  
गेणेशाः प्रथमो न्यासः सर्वविघ्नविनाशकः ।  
तरुणादित्यसङ्काशान् गजवक्त्रांस्त्रिलोचनान् ॥ ६-२ ॥  
  
पाशाङ्कुशवराभीतिकरांशक्तिसमन्वितान् ।  
एतांस्तु विन्यसेद्देवि मातृकान्यासवत् प्रिये ॥ ६-३ ॥  
  
इति । अत्र ४ अं श्रीविघ्नेश्वराभ्यां नम इत्यन्ते । विघ्नेश्वराय श्रियै नम इत्यपरे ।   
विघ्नेश्वरश्रीभ्यां नम इति केचित् । गणेशाः शक्तयश्च मातृकाश्वासे   
बोद्धव्या इति गणेशन्यासः । अथ ग्रहन्यासः ज्ञानार्णवे : ग्रहन्यासं ततो   
न्यतेदिति ।  
  
रक्तं श्वेतं तथा रक्तं श्यामं पीतं च पाण्डुरम् ।  
धूम्रं कृष्णं च धूम्रं च धूम्रधूम्रं विचिन्तयेत् ॥ ६-१ ॥  
  
रविमुख्यान् कामरूपान् सर्वाभरणभूषितान् ।  
स्वरैरर्कं हृदि न्यस्य यवर्गेण शशी ततः ॥ ६-२ ॥  
  
भ्रूमध्ये तु कवर्गेण भौमं नेत्रत्रये न्यसेत् ।  
टवर्गेण बुधं हृदि तवर्गेण बृहस्पतिम् ॥ ६-३ ॥  
  
हृदयोपरि देवेशि चवर्गेण गले भृगुम् ।  
पवर्गेण शनिं नाभौ राहुं वक्त्रे शवर्गतः ॥ ६-४ ॥  
  
लक्षाभ्यां पादयोः केतुं न्यसेदेवं वरानने ।  
सूर्यश्च रेणुका चैव सोमश्चैवामृता तथा ॥ ६-५ ॥  
  
मङ्गलो धामयायुक्तो बुधश्च ज्ञानरूपया ।  
गुरुर्यशस्विनीयुक्तः शाङ्करीसहितो भृगुः ॥ ६-६ ॥  
  
शनिः शक्तिसमायुक्तो राहुः कृष्णासमन्वितः ।  
धूम्रया सहितः केतुः शक्तयोऽम्बान्तिकाः स्मृताः ॥ ६-७ ॥  
  
इति पूर्ववत्प्रयोगः । अथ नक्षत्रन्यासः-  
  
अथ नक्षत्रवृन्दस्य न्यासं कुर्यात् सुखप्रदम् ।  
ज्वलत्कालाग्निसङ्काशाः सर्वाभरणभूषिताः ॥ ६-१ ॥  
  
नतिपाण्योऽश्विनीपूर्वा वरदाभयपाणयः ।  
युग्मं युग्मं तथा युग्मं युग्मयुग्मेन रोहिणी ॥ ६-२ ॥  
  
एकमेकं तथा द्वन्द्वमेकं पुष्यान्तमुच्यते ।  
ललाटे लोचने पश्चाद्वामदक्षिणकर्णयोः ॥ ६-३ ॥  
  
नासाद्वये च देवेशि तथा कण्ठे न्यसेत् क्रमात् ।  
पुष्यान्तं च प्रविन्यस्य खगाभ्यां चैव सर्पकम् ॥ ६-४ ॥  
  
दक्षस्कन्धे घङाभ्यां च मघां स्कन्धे द्वितीयके ।   
च पूर्वफाल्गुनीं दक्षे कूर्परे छजसंस्थिताम् ॥ ६-५ ॥  
  
उत्तरां फाल्गुनीं वामे कूर्परे विन्यसेत्प्रिये ।  
झञवर्णस्थितौ हस्ते मणिबन्धे न्यसेत्प्रिये ॥ ६-६ ॥  
  
टठार्णेन युतां चित्रां वामे तु मणिबन्धके ।  
डकारेण युतां स्वातीं दक्षहस्तेन विन्यसेत् ॥ ६-७ ॥  
  
प्। १०२)  
  
ढणयुक्तां विशाखां च वामहस्ते प्रविन्यसेत् ।  
तथदस्थाऽनुराधां च नाभौ न्यसेत्तु पार्वति ॥ ६-८ ॥  
  
धकारेण युतां ज्येष्ठां न्यसेद्दक्षकटौ प्रिये ।  
नपफस्थं तथा मूलं न्यसेद्वामकटौ प्रिये ॥ ६-९ ॥  
  
पूर्वाषाढां बकारेण दक्षोरौ विन्यसेत्ततः ।  
भकारेणोत्तराषाढां वामोरौ तदनन्तरम् ॥ ६-१० ॥  
  
मकारयुक्तं श्रवणं दक्षजानुनि विन्यसेत् ।  
यरान्वितां धनिष्ठां च वामजानुनि विन्यसेत् ॥ ६-११ ॥  
  
लकारेण युतां देवि शतभिषां न्यसेत् प्रिये ।  
दक्षजङ्घागतां पश्चात् पूर्वभाद्रपदां ततः ॥ ६-१२ ॥  
  
वशवर्णात्मिकां न्यसेद्वामजङ्घागतां क्रमात् ।  
षसहस्थोत्तराभाद्रपदां दक्षिणपादके ॥ ६-१३ ॥  
  
क्षकारेण तथा बिन्दुविसर्गाभ्यां च रेवतीम् ।  
वामपादतले न्यस्य योगिनीन्यासमारभेत् ॥ ६-१४ ॥  
  
इति । ध्यानमाह ज्वलदित्यादि पूर्ववत् । इति नक्षत्रन्यासः ॥ अथ योगिनीन्यासः-  
तन्त्रान्तरे - विशुद्धौ षोडशारे तु डाकिनीं भावयेत् सुधीः । त्वग्धातुदेवतां   
कण्ठे सर्वकामार्थसिद्धये ॥ ६-१ ॥  
  
रक्तां रक्तत्रिनेत्रां पशुजनभयकृच्छूलखट्वाङ्गहस्तां   
वामे खेटं दधानां चषकमपि सुरापूरितं चैकवक्त्राम् ।  
अत्युग्रामुग्रदंष्ट्रामरिकुलमथनीं पायसान्ने प्रसक्तां   
कण्ठस्थानेऽमृताद्यैः परिवृतवपुषं भावयेड्डाकिनीं ताम् ॥ ६-२ ॥  
  
डाण्डीण्डूण्डैं ततो डोण्डौं डमलेति वरेति च ।  
यूं डाकिनीपदं प्रोक्त्वा मां रक्षद्वितयं वदेत् ॥ ६-३ ॥  
  
सर्वसत्त्ववशं प्रोक्त्वा करि देवि ततः परम् ।  
आगच्छद्वितयं प्रोक्त्वा इमां पूजां तथैव च ॥ ६-४ ॥  
  
गृह्णद्वयं वाग्भवं च घोरे देवि ततः परम् ।  
मायाबीजं भृगुः सर्गी परमेति ततः परम् ॥ ६-५ ॥  
  
घोरेहूं घोररूपे च एह्येहीति नमःपदम् ।   
चामुण्डे डरलान्ते च कस हैं श्रीमहात्रि च ॥ ६-६ ॥  
  
पुरसुन्दरि देवीति विच्चेन्तं वरदे पदम् ।  
स्वरान् विशुद्धपीठस्थे विशुद्धान्ते तु डाकिनि ॥ ६-७ ॥  
  
विशुद्धनाथदेवश्रीपादुकां पूजयामि च ।  
अङ्गुष्ठानामिकाभ्यां च कर्णिकायामिमं न्यसेत् ॥ ६-८ ॥  
  
तवः षोडशपत्रेषु पूर्वाद्यक्षरपूर्विकाः ।  
अमृतादिशक्तीस्तु विन्यसेत् ता यथाक्रमम् ॥ ६-९ ॥  
  
अमृताकर्षिणीन्द्राणीशान्युमा चोर्ध्वकेशिनी ।  
ऋद्धिदा च ततो ॠषा ऌकारा च ततः परम् ॥ ६-१० ॥  
  
ॡषा चैकपदा चैश्वर्यात्मिकौङ्कारिणी ततः ।  
ततौषधात्मिका चैवाम्बिका चाप्यक्षरात्मिका ॥ ६-११ ॥  
  
अमृतादिकशक्तीनां डाकिनीसदृशं वपुः ।  
तत्समानायुधादीनि न्यासपूजनचिन्तने ॥ ६-१२ ॥  
  
अनाहते द्वादशारे राकिणीं रक्तधातुगाम् ।  
ध्यायेत् तत्कर्णिकामध्ये साधकः सर्वसिद्धये ॥ ६-१३ ॥  
  
श्यामां शूलाब्जहस्तां डमरुकसहितां तीक्ष्णचक्रं वहन्तीं   
द्व्यास्यां रक्तत्रिनेत्रां भ्रुकुटिवलिलसद्दष्टदन्तप्रभाभिः ।  
दीप्तां तां देवदेवीं हृदयकमलगां रक्तधात्वेकनाथां   
शुद्धान्नेषु प्रसक्तां मधुमदमुदितां भावयेद्राकिणी ताम् ॥ ६-१४ ॥  
  
तत्तदक्षरतत्स्थानतदन्तपदयोजनात् ।   
पूर्ववन्मन्त्रमुच्चार्य कर्णिकायां न्यसेद्बुधः ॥ ६-१५ ॥  
  
परितः कालरात्र्यादिशक्तीस्तद्वर्णपूर्विकाः ।  
न्यसेद्द्वादशपत्रेषु पूर्वादिषु यथाक्रमम् ॥ ६-१६ ॥  
  
कालरात्रिश्च खातीता गायत्री च ततः परम् ।  
घण्टाधारिणिका चैव ततो ङार्णात्मिका पुनः ॥ ६-१७ ॥  
  
चामुण्डाच्छाया जया झङ्कारिणी ञार्णात्मिका पुनः ।  
टङ्कहस्ता च ठङ्कारिण्येताः पूर्वादि विन्यसेत् ॥ ६-१८ ॥  
  
कालरात्र्यादिशक्तीनां राकिणीसदृशं वपुः ।  
तत्समानायुधादीनि न्यासपूजनचिन्तने ॥ ६-१९ ॥  
  
मणिपूरे दशदले लाकिनीं मांसधातुगाम् ।  
ध्यायेत् तत्कर्णिकामध्ये साधकः सर्वसिद्धये ॥ ६-२० ॥  
  
कृष्णां देवीं त्रिवक्त्रां त्रिनयनसहितां दंष्ट्रिणीमुग्ररूपां   
वज्रं शक्तिं च दण्डाभयवरददरान् दक्षवामे दधानाम् ।  
  
प्। १०३)  
  
ध्यात्वा नाभिस्थपद्मे दशदलविलसत्कर्णिके लाकिनीं तां   
मांसस्थां गौडभक्तोत्सुकहृदयवतीं चिन्तयेत् साधकेन्द्रः ॥ ६-२१ ॥  
  
मन्त्रं प्राग्वत् प्रविन्यस्य डामर्यादीन् प्रविन्यसेत् ।  
डामरी ढङ्कारिणी च णकारिण्यथ तामसी ॥ ६-२२ ॥  
  
स्थानदेवी च दाक्षायण्यथ धात्री तथैव च ।  
नन्दा च पार्वती फट्कारिण्येता दशपत्रगाः ॥ ६-२३ ॥  
  
डामर्यादिकशक्तीनां लाकिनीसदृशं वपुः ।  
तत्समानायुधादीनि न्यासपूजनचिन्तने ॥ ६-२४ ॥  
  
स्वाधिष्ठाने रसदले काकिनीं भावयेत्सुधीः ।  
मेदोधातुस्थदेवेशीं परिवारसमन्विताम् ॥ ६-२५ ॥  
  
स्वाधिष्ठानाख्यपद्मे रसदलललिते वेदवक्त्रां त्रिनेत्रां   
पीताभां धारयन्तीं त्रिशिखगुणकपालाभयान्यात्तवर्गाम् ।  
मेदोधातुप्रतिष्ठामलिमदमुदितां बन्धिनीत्यादियुक्तां   
दध्यन्ने सक्तचित्तामभिमतफलदां काकिनीं भावयेत्ताम् ॥ ६-२६ ॥  
  
बन्धिनी भद्रकाली च महामाया यशस्विनी ।   
रमा तथा च लम्बोष्ठी षड्दले पूर्ववन्न्यसेत् ॥ ६-२७ ॥  
  
बन्धिन्यादिकशक्तीनां काकिनीसदृशं वपुः ।  
तत्समानायुधादीनि न्यासपूजनचिन्तने ॥ ६-२८ ॥  
  
मूलाधारे वेददले शाकिनीमस्थिधातुगाम् ।  
परिवारयुतां देवी कर्णिकायां तु भावयेत् ॥ ६-२९ ॥  
  
देवीं ज्योतिःस्वरूपां त्रिनयनविलसत्पञ्चवक्त्रां सुदंष्ट्रां   
हस्ताम्भोजेषु चापं सृणिमपि दधतीं पुस्तकं ज्ञानमुद्राम् ।  
मूलाधारस्थपद्मे निखिलपशुजनोन्मादिनीमस्थिसंस्थां   
मुद्गान्ने प्रीतियुक्तां मधुमदमुदितां चिन्तयेत् शाकिनीं ताम् ॥ ६-३० ॥  
  
वरदा शशिनी षण्डा चतुर्थी स्यात्सरस्वती ।  
चतुर्दलेषु पूर्वादि न्यसेदेतास्तु साधकः ॥ ६-३१ ॥  
  
वरदादिकशक्तीनां शाकिनीसदृशं वपुः ।  
तत्समानायुधादीनि न्यासपूजनचिन्तने ॥ ६-३२ ॥  
  
आज्ञायां द्विदले पद्मे या मज्जाधातुदेवता ।  
ध्यात्वा तां कर्णिकामध्ये तन्मन्त्रं तत्र विन्यसेत् ॥ ६-३३ ॥  
  
भ्रूमध्ये बिन्दुपद्मे द्विदलसुललिते शुक्लवर्णां कराब्जै  
र्बिभ्राणां ज्ञानमुद्रां डमरुकसहितामक्षमालां कपालम् ।  
षड्वक्त्रां मज्जसंस्थां त्रिनयनललितां हंसवत्यादियुक्तां   
हारिद्रान्ने प्रसक्तां सकलसुरनुता हाकिनीं भावयेत्ताम् ॥ ६-३४ ॥  
  
हंसवत्यै क्षमावत्यै नम इत्यपि विन्यसेत् ।  
दलद्वये क्रमाद्देवि तत्तदक्षरपूर्वकम् ॥ ६-३५ ॥  
  
हंसवत्यादिशक्त्योस्तु हाकिनीसदृशं वपुः ।  
तत्समानायुधादीनि न्यासपूजनचिन्तने ॥ ६-३६ ॥  
  
ब्रह्मरन्ध्रे सहस्रारे कर्णिकायां तु याकिनीम् ।  
तां शुक्रधातुगां देवीं ध्यायेत् सावरणां शुभाम् ॥ ६-३७ ॥  
  
मुण्डव्योमस्थपद्मे सकलदलयुते याकिनीं भैरवीं तां   
यक्षिण्याढ्यां समस्तायुधकलितकरां सर्ववर्णां समष्टिम् ।  
डादीनां सर्ववक्त्रां सकलसुखकरीं सर्वधातुस्वरूपां   
सर्वान्ने सक्तचित्तां परशिवरसिकां भावयेत् सर्वरूपाम् ॥ ६-३८ ॥  
  
तन्मन्त्रं पूर्ववन्न्यस्य परितोऽप्यमृतादिकाः ।   
अमृतादिकशक्तीनां याकिनीसदृशं वपुः ॥ ६-३९ ॥  
  
तत्समानायुधादीनि न्यासपूजनचिन्तने ।  
  
इति योगिनीन्यासः ॥ अथ राशिन्यासः-  
  
प्राणानायम्य मूलेन राशीनां ध्यानमाचरेत् ।  
रक्तं श्वेतं हरिद्वर्णं पाण्डुं चित्रं सितं स्मरेत् ॥ ६-१ ॥  
  
प्। १०४)  
  
पिशङ्गकपिलो कद्रुकर्बुरारुणधूमलान् ।  
अकारादिचतुष्केण विन्यसेत् सुरवन्दिते ॥ ६-२ ॥  
  
मेषं दक्षिणपदगुल्फे ततो द्वन्द्वेन वै वृषम् ।  
न्यसेज्जानि वेदैस्तु मिथुनं वृषणे ततः ॥ ६-३ ॥  
  
द्वाभ्यां ककण्टकं कुक्षौ द्वाभ्यां स्कन्धे च सिंहकम् ।  
अनुस्वारविसर्गाभ्यां शवर्गेण च कन्यकाम् ॥ ६-४ ॥  
  
दक्षिणे तु शिरोभागे विन्यसेद्वीरवन्दिते ।  
तथा वामे शिरोभागे कवर्गेण तुलाभृतम् ॥ ६-५ ॥  
  
चवर्गेण तथा स्कन्धे वृश्चिकं विन्यसेत् प्रिये ।  
टवर्गेण तथा कुक्षौ धन्विनं विन्यसेत् प्रिये ॥ ६-६ ॥  
  
मकरं तु तवर्गेण वृषणे वामके न्यसेत् ।  
पवर्गेण तथा कुम्भं वामजानुनि विन्यसेत् ॥ ६-७ ॥  
  
यवर्गेण क्षकारेण मीनं गुल्फे तु वामके । तथा-  
  
प्राणापानोदानव्यानसमानाःपञ्च वायवः ।  
मेषाद्या राशयो ज्ञेयाः पञ्च सिंहावसानकाः ॥ ६-८ ॥  
  
तथा नागश्च कूर्मश्च कृकलो देवदत्तकः ।  
धनञ्जय इति प्रोक्ताः कन्याद्याः पञ्च राशयः ॥ ६-९ ॥  
  
जीवात्मपरमात्मानौ कुम्भमीनौ प्रकीर्तितौ ।  
न्यस्तव्या मन्त्रिभिः सिद्ध्यै तदाद्या रविराशयः ॥ ६-१० ॥  
  
इति राशिन्यासः ॥ अथ पीठन्यासः-  
  
अथ पीठानि विधिना न्यसेत् सर्वमयानि हि ।  
सितासितारुणश्यामहरित्पीतान्यनुक्रमात् ॥ ६-१ ॥  
  
पुनःपुनः क्रमाद्देवि पञ्चाशत्स्थानसञ्चये ।  
पीठानि संस्मरेद्विद्वान् सर्वकामार्थसिद्धये ॥ ६-२ ॥  
  
कामरूपं महापीठमित्यादिपीठमातृकोक्तक्रमो बोद्धव्य इति पीठन्यासः ॥ इति   
पूर्वषोढान्यासः समाप्तः ॥   
  
अथ कामरतिन्यासः-  
  
केवलां मातृकां न्यस्य कामभक्तो भवेद्यदि ।  
कामशक्तिसमायुक्तां मातृकां विन्यसेत् सुधीः ॥ ६-१ ॥  
  
सम्मोहन ऋषिश्चैव जगती छन्द उच्यते ।  
श्रीकामशक्तयो देवि देवताः परिकीर्तिताः ॥ ६-२ ॥  
  
क्लीम्बीजं च नमः शक्तिर्मातृका कीलकं स्मृतम् ।  
षट्दीर्घकामबीजेन षडङ्गानि प्रविन्यसेत् ॥ ६-३ ॥  
  
अथ कामा वरारोहे दाडिमीकुसुमप्रभाः ।  
वामाङ्गशक्तिसहिताः पुष्पबाणेक्षुकार्मुकाः ॥ ६-४ ॥  
  
शक्तयः कुङ्कुमनिभाः सर्वाभरणभूषिताः ।  
नीलोत्पलकरा ध्येयास्त्रैलोक्याकर्षणक्षमाः ॥ ६-५ ॥  
  
इति ध्यात्वा । ४ अं कामाय रत्यैः इत्यादि कामरतिमातृकोक्तक्रमेण न्यसेदिति   
कामरतिमातृकान्यासः ॥   
  
अथ श्रीचक्रन्यासस्तदुक्तं तन्त्रान्तरे-  
  
एवं षोढा पुरा कृत्वा कामरत्यादिकं न्यसेत् ।  
ततः श्रीचक्रविन्यासः कर्तव्यः शिवताप्तये ॥ ६-१ ॥  
  
श्रीमत्त्रिपुरसुन्दर्याश्चक्रन्यासं शृणु प्रिये ।  
यन्न कस्यचिदाख्यातं तनुशुद्धिकरं परम् ॥ ६-२ ॥  
  
श्रीरुद्रयामले-  
  
शरीरं चिन्तयेदादौ निजं श्रीचक्ररूपकम् ।  
त्वगाद्याकारनिर्मुक्तं ज्वलत्कालाग्निसत्प्रभम् ॥ ६-१ ॥ इति ।   
  
ऋषिच्छन्दोदैवतानि स्मृत्वा न्यासं समाचरेत् ।  
अनुलोमविलोमस्थबालया स्यात् षडङ्गकम् ॥ ६-१ ॥  
  
द्वादशान्ते चिदाकाशे शिवशक्त्यात्मकं गुरुम् ।  
परतेजोमयं ध्यायेद्भोगमोक्षफलाप्तये ॥ ६-२ ॥  
  
आनन्दमानन्दकरं प्रसन्नं ज्ञानस्वरूपं निजभावयुक्तम् ।  
योगीन्द्रमीढ्यं भवरोगवैद्यं श्रीमद्गुरुं नित्यमहं नमामि ॥ ६-३ ॥  
  
वामजानौ गणेशानं वामांसे क्षेत्रपालकम् ।  
योगिनीं दक्षिणे जानौ स्कन्धे वटुकभैरवम् ॥ ६-४ ॥  
  
न्यसेद् दक्षपदाग्रेऽथ शक्रं वाथ हुताशनम् ।  
दक्षजानौ यमं पश्चाद् दक्षपार्श्वे न्यसेद् बुधः ॥ ६-५ ॥  
  
दक्षांसे निर्-ऋति पश्चाद्वामांसे वरुणं ततः ।  
वामपार्श्वे समीरं च वामजानौ धनाधिपम् ॥ ६-६ ॥  
  
ईशानं वामपादाग्रे ब्रह्माणं ब्रह्मरन्ध्रतः ।  
अनन्तं विन्यसेन्मन्त्री मूलाधारे समाहितः ॥ ६-७ ॥  
  
चतुरस्रादिरेखायै नम इत्यादितो न्यसेत् ।  
दक्षांसपृष्ठ पाण्यग्र स्फिक् पादाग्राङ्गुलीष्वथ ॥ ६-८ ॥  
  
प्। १०५)  
  
वामपादाङ्गुलि स्फिक्पाण्यग्रे चांसकूटके ।  
सचूलीतल पृष्ठेषु व्यापकत्वेन सुन्दरि ॥ ६-९ ॥  
  
सिद्धीस्तदन्तरालस्था व्यापकत्वेन विन्यसेत् ।   
चतुरस्रमध्यरेखायै नम इत्यपि वल्लभे ॥ ६-१० ॥  
  
विन्यस्य तस्याः स्थानेषु ब्रह्माण्याद्यास्तथाष्टसु ।   
  
इति । श्रीरुद्रयामले-  
  
कैलासशिखरासीनं शिवं पप्रच्छ पार्वती ।  
श्रीचक्रन्यासकवचं ब्रूहि मे देव शङ्कर ॥ ६-१ ॥  
  
शङ्कर उवाच-  
  
साधु पृष्टं त्वया देवि लोकानां हितकाम्यया ।  
श्रीचक्रन्यासकवचं प्रस्फुतं कथयामि ते ॥ ६-२ ॥  
  
शरीरं चिन्तयेदादौ निजं श्रीचक्ररूपकम् ।  
त्वगाद्याकारनिर्मुक्तं ज्वलत्कालाग्निसत्प्रभम् ॥ ६-३ ॥  
  
द्वादशान्ते चिदाकाशे शिवशक्त्यात्मकं गुरुम् ।  
परतेजोमयं ध्यायेद्भोगमोक्षफलाप्तये ॥ ६-४ ॥  
  
गणेशो जानु (मे ? नी) पातु वामांसं क्षेत्रनायकः ।  
योगिन्यो दक्षिणं (पान्तु) स्कन्धं वटुकभैरवः ॥ ६-५ ॥  
  
दक्षपादाग्रमिन्द्रो मे पात्वग्निर्दक्षजानुकम् ।  
दक्षपार्श्वं यमः पातु दक्षांसं निर्-ऋनिर्मम ॥ ६-६ ॥  
  
वरुणः पातु वामांसं वामपार्श्वं समीरणः ।  
वामजानु धनाध्यक्षो वामपादाग्रमीश्वरः ॥ ६-७ ॥  
  
ब्रह्मरन्ध्रं विधिः पातु मूलाधारमनन्तकः ।  
चतुरस्रादिरेखायै नम इत्याद्यनुक्रमात् ॥ ६-८ ॥  
  
व्यापकत्वेन विन्यसेत् कुसुमाञ्जलिमीश्वरि ।  
निधिवाहनमारूढा वराभयकराम्बुजाः ॥ ६-९ ॥  
  
पद्मरागप्रतीकाशाः प्रसीदन्त्वणिमादयः ।  
दक्षांसपृष्ठमणिमा कराग्रंलघिमावतु ॥ ६-१० ॥  
  
दक्षस्फिचं तु महिमा ईशित्वं चरणाग्रकम् ।  
वशित्वं वामपादेऽव्यात् प्राकाम्यं स्फिचकेतरे ॥ ६-११ ॥  
  
इच्छासिद्धिस्तु वामांसं कराग्रं भुक्तिसिद्दिका ।  
रससिद्धिः शिरो मेऽव्याच्छिरःपृष्ठं तु मोक्षदा ॥ ६-१२ ॥  
  
चतुरस्रमध्यरेखायै नम इत्याद्यनुक्रमात् ।  
व्यापकत्वेन विन्यसेत् कुसुमाञ्जलिमीश्वरि ॥ ६-१३ ॥  
  
(पादाङ्गुष्ठौ तु ब्रह्माणी माहेशी दक्षपार्श्वकम् ।  
कौमारी च शिरः पातु वैष्णवी वामपार्श्वकम् ॥ ६-१४ ॥  
  
वामजानुनि वाराही चेन्द्राणी दक्षजानुनि ।  
चामुण्डा पातु दक्षांसे महालक्ष्मीस्तु वामके ॥ ६-१५ ॥  
  
चतुरस्रान्तरेखायै नम इत्याद्यनुक्रमात् ।  
व्यापकत्वेन विन्यसेत् कुसुमाञ्जलिमीश्वरि ॥ ६-१६ ॥  
  
मुद्रादेव्यः प्रसीदन्तु वराभयकराम्बुजाः ।  
भक्तानुग्रहसन्धानदेवतामोदहेतवे ॥ ६-१७ ॥  
  
पादाङ्गुष्ठद्वयं मुद्रा सर्वसङ्क्षोभिणी मम ।  
सर्वविद्राविणी मुद्रा पार्श्वं रक्षतु दक्षिणम् ॥ ६-१८ ॥  
  
आकर्षिणी मूर्ध्नि देशं वामपार्श्वं वशङ्करी ।  
उन्मादिनी वामजानुं दक्षजानुं महाङ्कुशा ॥ ६-१९ ॥  
  
सव्यांसं खेचरी पातु वामांसं बीजमुद्रिका ।  
त्रिखण्डा द्वादशान्तं तु योन्यङ्गुष्ठद्वयं पदोः ॥ ६-२० ॥  
  
हृन्मध्यं त्रिपुरा पातु सिद्धिमुद्रासमन्विता ।  
सर्वाशापूरकं ङऽन्तं षोडशाराय वै नमः ॥ ६-२१ ॥  
  
व्यापकत्वेन विन्यसेत् कुसुमाञ्जलिमीश्वरि ।  
कालादेव्यः प्रसीदन्तु पाशाङ्कुशकरोद्यताः ॥ ६-२२ ॥  
  
रक्ताङ्ग्यो रक्तवसनाः सर्वाभरभूषिताः ।  
कामाकर्षिणिका पातु कर्णपृष्ठं तु दक्षिणम् ॥ ६-२३ ॥  
  
बुद्ध्याकर्षिणिका नित्या रक्षताद् दक्षिणांसकम् ।  
अहङ्काराकर्षिणी मे कूर्परं पातु दक्षिणम् ॥ ६-२४ ॥  
  
दक्षिणं पाणिपृष्ठं मे शब्दाकर्षिणिकावतु ।  
स्पर्शाकर्षिणिका पायाद्दक्षिणोरुतटं मम ॥ ६-२५ ॥  
  
रूपाकर्षिणिका जानु रसाकर्षी तु गुल्फकम् ।  
गन्धाकर्षिणिका रक्षेद्दक्षपादतलं मम ॥ ६-२६ ॥  
  
वामपादतलं देवी चित्ताकर्षिणिकावतु ।  
पादाधोयावता गुल्फं धैर्याकर्षणिकावतु ॥ ६-२७ ॥  
  
स्मृत्याकर्षिणिका जानुं वामोरुं नामकर्षिणी ।  
बीजाकर्षिणिका पातु करपृष्ठमदक्षिणम् ॥ ६-२८ ॥  
  
कूर्परं पातु मे सव्यमात्माकर्षणकारिणी ।  
अमृताकर्षिणी वामांसं शरीराकर्षिणी श्रुतिम् ॥ ६-२९ ॥  
  
सिद्धिमुद्रान्विता यावद् हृन्मध्यं त्रिपुरेश्वरी ।  
सर्वसङ्क्षोभणं ङेऽन्तं चक्राय नम इत्यपि ॥ ६-३० ॥  
  
प्। १०६)  
  
व्यापकत्वेन विन्यसेत् कुसुमाञ्जलिमीश्वरि ।  
अनङ्गकुसुमादेव्याः प्रसन्ना रक्तकञ्चुकाः ॥ ६-३१ ॥  
  
वेणीकृतजगत्केशाः शरकार्मुकपाणयः ।  
अनङ्गकुसुमा पातु दक्षशङ्खं सदा मम ॥ ६-३२ ॥  
  
अनङ्गमेखलादेवी त्रायतां दक्षजानुकम् ।  
अनङ्गमदनाशक्तिरूरुं पायात् सदा मम ॥ ६-३३ ॥  
  
गुल्फमध्यान्तरं मेऽव्यादनङ्गमदनातुरा ।  
अनङ्गरेखा वामाङ्गं रक्षतां गुल्फमन्तरम् ॥ ६-३४ ॥  
  
अनङ्गवेगिनी पायादूरुप्रान्तं सदा मम ।  
ममानङ्गाङ्कुशा जानुदेशं रक्षतु वामकम् ॥ ६-३५ ॥  
  
अनङ्गमालिनी शङ्खं वामे रक्षतु मेऽनिशम् ।  
सुन्दरी सिद्धिमुद्राभ्यां पातु मे हृदयान्तरम् ॥ ६-३६ ॥  
  
सर्वसौभाग्यदं ङेऽन्तं चक्राय नम इत्यपि ।  
व्यापक्त्वेन विन्यसेत् कुसुमाञ्जलिमीश्वरि ॥ ६-३७ ॥  
  
शक्तिदेव्यः प्रसीदन्तु बाणकार्मुकपाणयः ।  
सर्वाभरणसम्पन्ना वैडूर्यमणिरोचिषः ॥ ६-३८ ॥  
  
सर्वसङ्क्षोभिणी फालं तदन्तं द्राविणी मम ।  
दक्षिणं पालयेद्गण्डं सर्वाकर्षिणिका सदा ॥ ६-३९ ॥  
  
सर्वाह्लादकरी दक्षमंसान्तं पातु मे सदा ।  
सर्वसम्मोहनीशक्तिः पार्श्वान्तं पातु दक्षिणम् ॥ ६-४० ॥  
  
सर्वसंस्तम्भिनी रक्षेद्दक्षमूरुं तु पृष्ठकम् ।  
जङ्घान्तं जृम्भिणी दक्षं वामं सर्ववशङ्करी ॥ ६-४१ ॥  
  
रञ्जिनी वामपूर्वं तु पृष्ठं पालयतान्मम ।  
पार्श्वान्तं सर्वमव्यान्मे सर्वोन्मादनकारिणी ॥ ६-४२ ॥  
  
सर्वार्थसाधिनी पायादंसान्तं दक्षिणेतरम् ।  
वामं पातु कपोलं मे सर्वसम्पत्प्रपूरणी ॥ ६-४३ ॥  
  
सर्वमन्त्रमयी भालं वामभागं ममावतु ।  
पालयेद्द्वारकूपं मे सर्वद्वन्द्वक्षयङ्करी ॥ ६-४४ ॥  
  
त्रिपुरवासिनी सिद्धिमुद्राभ्यां पातु हृन्मम ।  
सर्वार्थसाधकं ङेऽन्तं चक्राय नम इत्यपि ॥ ६-४५ ॥  
  
व्यापकत्वेन विन्यसेत् कुसुमाञ्जलिमीश्वरि ।  
दश देव्यः प्रसीदन्तु सर्वसिद्धिप्रदायिकाः ॥ ६-४६ ॥  
  
कुन्दमन्दारहाराभा वराभयकराम्बुजाः ।  
सर्वसिद्धिप्रदा मेऽव्याद्दक्षिणेक्षणकोणकम् ॥ ६-४७ ॥  
  
पालयेन्नासिकामूलं सर्वसम्पत्प्रदा मम ।  
नित्यं रक्षतु वामाक्षिकोणं सर्वप्रियङ्करी ॥ ६-४८ ॥  
  
रक्षेत् कुक्षिं सकोणं मे सर्वमङ्गलकारिणी ।  
तथैव कुक्षिवायव्यं सर्वकामप्रदावतु ॥ ६-४९ ॥  
  
वामजान्वन्तरं पातु सर्वदुःखविमोचनी ।   
सर्वमृत्युप्रशमनी दक्षिणं जानुकान्तरम् ॥ ६-५० ॥  
  
सदा पायादपानं मे सर्वविघ्ननिवारिणी ।  
सर्वाङ्गसुन्दरी देवी रक्षतात् कुक्षिनैर्-ऋतम् ॥ ६-५१ ॥  
  
आग्नेयं पालयेत् कुक्षिं सर्वसौभाग्यदायिनी ।  
हृन्मध्यं त्रिपुराश्रीर्मे सिद्धिमुद्रान्वितावतु ॥ ६-५२ ॥  
  
सर्वरक्षाकरं ङेऽन्तं चक्राय नम इत्यपि ।  
व्यापकत्वेन विन्यसेत् कुसुमाञ्जलिमीश्वरि ॥ ६-५३ ॥  
  
अन्तर्दशारवासिन्यः प्रसीदन्तु ममानिशम् ।  
देव्यः स्फटिकसङ्काशाः पुस्तकाक्षालिबाहवः ॥ ६-५४ ॥  
  
सर्वज्ञा सर्वशक्तिश्च दक्षिणघ्राणसृक्त्रिणी ।  
सर्वैश्वर्यप्रदा ज्ञानमयी च स्तनमुष्ककौ ॥ ६-५५ ॥  
  
सीवनीमनिश पातु सर्वव्याधिविनाशिनी ।  
वामं मे वृषणं पातु सर्वाधारस्वरूपिणी ॥ ६-५६ ॥  
  
सर्वपापहरानन्दमयी च स्तनसृक्विणी ।   
वामनासापुटं पातु सर्वरक्षास्वरूपिणी ॥ ६-५७ ॥  
  
अग्रदेशं नासिकायाः सर्वेप्सितफलप्रदा ।  
हृत्पद्मं सिद्धिमुद्राभ्यां पातु त्रिपुरमालिनी ॥ ६-५८ ॥  
  
सर्वरोगहराष्टारचक्राय नम इत्यपि ।  
व्यापकत्वेन विन्यसेत् कुसुमाञ्जलिमीश्वरि ॥ ६-५९ ॥  
  
वाग्देव्यो नः प्रसीदन्तु सिन्दूरकनकाम्बराः ।  
पुस्तकाक्षालिविलसद्वरदाभीतिबाहवः ॥ ६-६० ॥  
  
दक्षिणं चिबुकस्यांशं वशिनी पातु सर्वदा ।  
कण्ठं कामेश्वरी दक्षं हृदयं पातु मोदिनी ॥ ६-६१ ॥  
  
विमला दक्षिणं नाभेस्तद्वाममरुणावतु ।  
हृद्वामं जयिनी पातु कण्ठं सर्वेश्वरी तथा ॥ ६-६२ ॥  
  
कौलिनी चिबुकं सिद्धा त्रिपुरा हृदयाम्बुजम् ।  
सर्वसिद्धिप्रदान्तरालचक्राय नम इत्यपि ॥ ६-६३ ॥  
  
व्यापकत्वेन विन्यसेत् कुसुमाञ्जलिमीश्वरि ।  
कामकामेश्वरीबाणचापपाशाङ्कुशाः क्रमात् ॥ ६-६४ ॥  
  
परितो हृदि कोणस्य चतुरस्रं ममावतु ।  
महामोक्षप्रदां योनिं हृदयोपरि राजिताम् ॥ ६-६५ ॥  
  
कामेश्वर्यादिकं पातु नित्याषोडशकं मम ।  
कामप्रदा रुद्रशक्तिः कामरूपनिवासिनी ॥ ६-६६ ॥  
  
प्। १०७)  
  
अग्रकोणं महायोनेः पातु कामेश्वरी मम ।  
धर्मदा वैष्णवी शक्तिर्जालन्ध्रकृतमन्दिरा ॥ ६-६७ ॥  
  
दक्षकोणान्तरं योनेः पायान्मे वैष्णवी सदा ।  
अर्थदा ब्रह्मणः शक्तिः पूर्णशैलुकृतालया ॥ ६-६८ ॥  
  
वामकोणान्तरं पातु सुभगा भगमालिनी ।  
त्रिपुराम्बा योनिमध्यं सिद्धिमुद्रा ममावतु ॥ ६-६९ ॥  
  
उड्यानपीठनिलया परब्रह्मस्वरूपिणी ।  
पञ्चश्रीकोशकल्पद्रुकामधुग्रत्नदैवतैः ॥ ६-७० ॥  
  
मण्डितासनसंस्थाना सर्वदर्शनसंस्थिता ।  
स्तुता षडङ्गदेवीभिश्चतुःसमयपूजिता ॥ ६-७१ ॥  
  
महासौभाग्यजननी महामोक्षप्रदायिनी ।  
हृदि दोरन्तरं पात महात्रिपुरसुन्दरी ॥ ६-७२ ॥  
  
सैव चक्रेश्वरी देवी सिद्धिमुद्रासमन्विता ।  
आपादमस्तकं देवी पातु त्रिपुरभैरवी ॥ ६-७३ ॥  
  
एतत्ते कवचं भद्रे रहस्यं सर्वकामदम् ।  
तुरीयविद्यामुच्चार्य परब्रह्मस्वरूपिणी ॥ ६-७४ ॥  
  
श्रीमहात्रिपुरशून्याशून्यवर्जितशक्तिपरबैन्दवचक्रवासिन्यनाख्याभासा-  
श्रीपादुकां पूजयामि तर्पयामि नमः । तत्रैव नवचक्रेश्वरीः पूजयेत् । क ए ई ल   
ह्रीं हसकहलह्रीं सकलह्रीं   
त्रिपुरशून्याशून्यपरबैन्दवचक्रवासिन्यनाख्याभासां श्रीपादुकां   
पूजयामि नमः । इति विन्यस्य स्वमुद्रां प्रदर्शयेत् ।  
  
यन्न कस्यचिदाख्यातं तदद्य प्रकटीकृतम् ।  
य इदं विन्यसेद्देहे साधकः स्थिरमानसः ॥ ६-७५ ॥  
  
विमुच्य मानुष भावं स सद्यः शिवतां व्रजेत् ।  
त्रिकालं भावयेद्यस्तु तस्य सर्वाङ्गसङ्गतम् ॥ ६-७६ ॥  
  
आमस्तं योगिनीवृन्दं स्फुरद्रूपं प्रकाशते ।  
भूतप्रेतपिशाचाद्यैर्बाधितुं नैव शक्यते ॥ ६-७७ ॥  
  
सिद्धवद्विचरेल्लोके तापत्रयविवर्जितः ।   
यत्र योगी स्मरेदेतत् तस्मादारभ्य सर्वतः ॥ ६-७८ ॥  
  
धरणी क्षेत्रतां याति यावद् द्वादशयोजनम् ।  
  
इति श्रीरुद्रयामले श्रीचक्रन्यासकवचम् । इति संहारश्रीचक्रन्यासः ॥ अथ   
सुष्टिचक्रन्यासः - सच मूलदेव्याद्यणिमान्तः । तत्र क्रममाह योगिनीहृदये ।  
  
मूलदेव्यादिकं न्यासमणिमान्तं पुनर्न्यसेत् ।  
शिरस्त्रिकोणे पूर्वादि कामेश्वर्यादिकं न्यसेत् ॥ ६-१ ॥  
  
बाणा नेत्रे भ्रुवौ चापौ चर्णौ पाशद्वयं पुनः ।  
सृणिद्वयं च नासाग्रं दक्षिणाद्यं च विन्यसेत् ॥ ६-२ ॥  
  
मुण्डमालाक्रमेणैव न्यसेद्वाग्देवताष्टकम् ।  
वैन्दवादीनि चक्राणि न्यस्तव्यानि वरानने ॥ ६-३ ॥  
  
नेत्रमूले त्वपाङ्गे च कर्णपूर्वोत्तरे तथा ।  
चूलिकायाश्च निम्नार्धे शेषार्धे कर्णपृष्ठके ॥ ६-४ ॥  
  
कर्णमूले त्वपाङ्गे च तस्य मूले च विन्यसेत् ।  
सर्वसिद्ध्यादिकं कण्ठे प्रादक्षिण्येन विन्यसेत् ॥ ६-५ ॥  
  
हृदये मनुकोणस्थाः शक्तयोऽपि च पूर्ववत् ।  
नाभौ त्वष्टदलं तत्र वंशे वामे च पार्श्वयोः ॥ ६-६ ॥  
  
उदरे सव्यपार्श्वे च न्यसेदादिचतुष्टयम् ।  
वंशवामान्तरालादि न्यसेदन्यचतुष्टयम् ॥ ६-७ ॥  
  
स्वाधिष्ठाने न्यसेत् स्वस्य पूर्वाद्दक्षावसानकम् ।  
मूलाधारे न्यसेन्मुद्रादशकं साधकोत्तमः ॥ ६-८ ॥  
  
पुरः सव्ये च वंशे च वामे चैवान्तरालके ।  
ऊर्ध्वाधो दश मुद्राश्च ऊर्ध्वाधोवर्जितं पुनः ॥ ६-९ ॥  
  
ब्रह्माण्याद्यष्टकं दक्षजङ्घायां ताश्च पूर्ववत् ।  
वामजङ्घां समारभ्य वामादिक्रमतोऽपि वा ॥ ६-१० ॥  
  
सिद्ध्यष्टकं न्यसेच्छेषद्वयं पादतले न्यसेत् ।  
कारणात् प्रसृतं न्यासं दीपाद्दीपमिवोदितम् ॥ ६-११ ॥  
  
एवं विन्यस्य देवेशि स्वाभेदेन विचिन्तयेत् ।  
  
इति समष्टिरूपेण महाचक्रस्य संहारक्रमन्यासमुक्त्वा सृष्टिक्रमेणाह-  
मूलदेव्यादिकमिति । एवं चेत् क्रियते तदा न्यासः सृष्टिक्रमेण भवति तं   
पुनर्न्यसेदित्यर्थः तत्र प्रकारमाह - शिर इत्यादि । शिरसि कल्पितत्रिकोणः   
शिरस्त्रिकोणस्तस्मिन् कामेश्वर्यादिकं बीजदेवीत्रयं न्यसेदित्यर्थः केन   
क्रमेणेत्यत आह - पूर्वादीति । पूर्वश्चात्र मस्तकाद्यभागस्तदादि यथा स्यात् ।   
तेन ललाटाभिमुखस्त्रिकोणः कल्पनीय इत्यायातम् । सच श्रीचक्रनिर्माणक्रमेण   
यथा योग्यविन्यासरेखो भवति तथाष्टारपर्यन्तं कल्पनीय इति भावः । तथा च   
सति शिरोपेक्षया पूर्वाग्रं त्रिकोणं जातमिति पश्चिमकोणे आग्नेयकोणे ईशानकोणे   
इति वा भविष्यति । तत्राद्ये पूर्वादिति प्रादक्षिण्येनेत्यर्थः ।   
अन्त्येऽप्रदक्षिणमित्यर्थः । तेन   
  
प्। १०८)  
  
पश्चिमाद्यप्रदक्षिणमिति तन्त्रराजमतमायातम् । तेन सह   
योगिनीहृदयस्यैकवाक्यतयैवमेव न्यासः कार्य इति कश्चित् । चतुःशत्येकवाक्यतया   
पूर्वमतद्वयेन न्यासः कार्य इति कश्चित् । वस्तुतस्त्वयं पक्षः समीचीनः   
पूर्वचतुःशत्या तात्पर्यग्राहकत्वादस्येति सङ्क्षेपः । आयुधन्यासे   
स्थानविशेषमाह - बाणा इत्यादि । बाणाः पञ्चबाणाः शिवस्य शक्त्याश्चेति   
द्विविधाः नेत्रे नेत्रद्वयस्वरूपा इत्यर्थः । नेत्रे इति द्विवचनं तेन दक्षनेत्रं   
कामेश्वरबाणाः वामनेत्रं कामेश्वरीबाणाः एवं दक्षभ्रूः   
कामेश्वरचापः वामभ्रूः कामेश्वरीचापः दक्षकर्णः कामेश्वरपाशः   
वामकर्णः कामेश्वरीपाशः दक्षनासापुटाग्रं कामेश्वराङ्कुशः   
वामनासापुटाग्रं कामेश्वर्यङ्कुशः इति तत्र तत्रैव तान् न्यसेदित्यत   
आहदक्षिणाद्यमित्यादि । अत्र यद्यपि त्रिकोणाष्टारयोर्मध्यमायुधस्थानमिति   
पूर्ववदपि तत्रैव न्यास उपपद्यते तथापि सृष्टिक्रमेण स्वरमूर्तीनां   
सान्निध्यात् तत्रैवायुधानां न्यासो युक्त इतीश्वराज्ञा । एवं   
षोडशनित्यानामपि स्वरमूर्तित्वात् सृष्टिक्रमे तत्स्थानामपि सन्निधानात् तेष्वेव   
तासां न्यासो युक्त इतीश्वरेच्छा मन्तव्या । श्रीविद्यान्यासस्थानस्य पृष्ठतः   
स्वस्थान एव गुरुपङ्क्तयो न्यस्तव्याः ततः षोडशनित्यामण्डल इति क्रमः   
सृष्टिक्रमन्यासे अन्यत्र तु पूर्वोक्तक्रम एवेति । ज्ञनार्णवे :  
  
श्रीविद्यां ब्रह्मरन्ध्रे तु पृष्ठतो गुरवः क्रमात् ।  
तिथिनित्यास्ततो देवि मातृकास्वरसंयुताः ॥ ६-१ ॥  
  
मातृकावन्न्यसेद्वक्त्रे सर्वसौभाग्यदायिनी ।  
अःस्वरे परमेशानि श्रीविद्यां विश्वमातृकाम् ॥ ६-२ ॥  
  
स्वरवद्विन्यसेन्नित्यां नीरजायतलोचने ।  
  
इत्ययं न्यासः सृष्टिश्रीचक्रन्यासान्तर्गतः स्वतोऽपीति मन्तव्यम् ॥   
अथाष्टारन्यासक्रममाह - मुण्डमालेति । मुण्डो मस्तकः मुण्डे माला   
मुण्डमाला तस्याः क्रमेण प्रतिपाद्येत्यर्थः । तेन ललाटोर्ध्वकोणादितः   
पूर्वादिप्रादक्षिण्येन शिरोनवयोगिनीचक्ररीत्याष्टकोणेषु मालाक्रमेण   
वाग्देवताष्टकं न्यसेदिति भावः । ननु बिन्दुचक्रन्यासं कथं कुर्यादित्यत आह-  
बैन्दवादीनीति । बैन्दवं सर्वानन्दमयं महाबिन्दुचक्रं तदेवादिर्येषां तानि   
यथाचक्राणि त्रिकोणादीनि बैन्दवादीनि कृत्वा न्यस्तव्यानीति सम्बन्धः । आदौ   
बिन्दुचक्रं न्यस्य पश्चात् त्रिकोणादीनि न्यसेदिति भावः । तर्हि बिन्दुचक्रन्यासः   
कथं प्रथमं नोक्त इति चेत् न तस्यावच्छेदकत्वात् त्रिकोणस्य त्रिकोणमध्यं हि   
बिन्दुचक्रं तेन विना कथं तदुपपद्यताम् । तेनायं कलितार्थः परिपाटीविशेषः   
प्रथमं शिरसि त्रिकोणं विचिन्त्य तन्मध्ये शर्वानन्दमयचक्राय नमः इति   
व्यापकं कृत्वा तद्बिन्दुत्वेन विचिन्त्य तत्र यथाविधि मूलदेवीं न्यसेत् ।   
ततस्त्रिकोणादौ न्यासः । अतः शिरस्त्रिकोणे इति सिद्धविभक्तिनिर्देशः । केचित्तु   
तटस्थमेव प्रथमं बिन्दुचक्रं विभाव्य विन्यस्य तद्बाह्यतस्त्रिकोणचक्रं   
विभाव्य विन्यसेदिति क्रममाहुः । सच नो योगिनीहृदयसम्मत इति चिन्त्यम् ॥   
अथान्तर्दशारचक्रस्य न्यासस्थानान्याहनेत्रमूल इत्यादि । नेत्रस्य दक्षिणनेत्रस्य   
मूले पूर्वकण्ठे नासिकोपकण्ठ इति यावत् तस्यैवापाङ्ग अञ्चले कर्णोपकण्ठे इति   
यावत् कर्णस्य दक्षिणस्य पूर्वोत्तरे पूर्वे मध्ये उत्तरे पृष्ठे चूलिकायाः   
चूलाया निम्नार्धे पश्चादर्धे शेषार्धे पूर्वार्धशिरः   
पृष्ठार्धभागयोरित्यर्थः इति कश्चित् । चूलिकाया निम्नार्धे चूलिकाया   
अधस्ताद्निम्नस्थलं घाटासीवनी तस्यार्धे शेषार्धे वामार्धे तेन   
स्कन्धसीवन्या दक्षवामभागयोरित्यर्थः इति कश्चित् । अत्र प्रथमभङ्गप्रसङ्ग   
इति दिक् । कर्णपृष्ठे वामकर्णपृष्ठे कर्णमूले वामकर्णमध्ये अपाङ्गे   
वामनेत्रप्रान्ते तस्य वामनेत्रमूले पूर्वकण्ठे चेति दशसु स्थानेषु चक्रक्रमेण   
न्यसेत् सर्वज्ञाद्या दशशक्तीरिति शेषः ॥ अथ बाह्यदशारचक्रन्यासमाह-  
सर्वसिद्ध्यादिकमित्यादि । कण्ठे विशुद्धचक्रे अकारादिविसर्गान्तषोडशदले   
सर्वसिद्ध्यादिकं देवीदशकं पूर्वदलादिप्रादक्षिण्येन न्यसेदित्यर्थः   
पद्मस्योर्ध्वमुखत्वभावनापूर्वकमितिभावः । तदा कण्ठकूप एव   
पूर्वदलमत एवान्तः कण्ठवेष्टनरूप एवायं न्यासो बहिः कण्ठवेष्टनत्वेन   
न्यसेत् ॥ अथ चतुर्दशारन्यासमाह-हृदय इत्यादि । अनाहतचक्रे   
कण्ठान्तद्वादशदले मनुकोणस्थाश्चतुर्दशारस्थाः   
सर्वसङ्क्षोभिण्यादिचतुर्दशशक्तयोऽपि पूर्ववत् पूर्वदलादिप्रादक्षिण्येन   
न्यस्तव्या इत्यर्थः ॥ अथाष्टदलन्यासमाहनाभाविति । भिन्नप्रक्रमे   
अष्टदलपद्मं नाभौ न्यसेत् ततो बाह्याङ्गवेष्टनत्वेन   
पूर्ववदन्तर्वेष्टनेनेत्यर्थः । अतो न्यासस्थानविशेषमष्टदलात्मकमाह-वंशे   
वामे तदवच्छन्नमेरुदण्डे इत्यर्थः । तेन पृष्ठे पश्चिमदलं वामपार्श्वे   
उत्तरदलमुत्तरे पूर्वदलं दक्षपार्श्वे दक्षिणदलमिति   
  
प्। १०९)  
  
दिग्दलचतुष्टयेऽनङ्गकुसुमादिचतुष्टयं पश्चिमादप्रदक्षिणं   
विन्यसेदित्यर्थः । दिग्दलमाह-वंश इति । वामो वामपार्श्वः वंशश्च वामश्च   
वंशवामौ तयोरन्तरालं वंशवामान्तरालं   
वंशवामपार्श्वान्तरालमित्यर्थः । तेन वायव्यदलं जातं तदेवादिर्यत्र   
न्यसनक्रियायां तत्तथेति क्रियाविशेषणं तेन वंशवामान्तरालादिर्यथा स्यात्   
तथान्यदनङ्गरेखादिचतुष्टयं न्यसेदित्यर्थः । आदिपदेन   
वामपार्श्वोदरान्तरालमुदरदक्षपार्श्वान्तरालं   
दक्षपार्श्ववंशान्तरालमिति क्रमेण वायव्येशानाग्नेयनैर्-  
ऋतविदिग्दलचतुष्टयं जातमित्यष्टदलेष्वेवं न्यासः ॥ अथ   
षोडशदलचक्रन्यासमाह-श्वाधिष्ठाने इति स्वाधिष्ठाने लिङ्गमूले षड्दले   
स्वस्यात्मनो देहस्य पूर्वभाग्दलादारभ्याग्नेयदलपर्यन्तं   
कामाकर्षिण्यादिपञ्चशक्तीर्विन्यस्य षष्ठे दले शरीराकर्षिणीं षोडशीं   
शक्तिं न्यसेदिति लिङ्गवेष्टनत्वेन न्यासक्रमः ॥ अथ   
त्रैलोक्यमोहनचक्रस्यान्तश्चतुरस्ररेखाया न्यासमाह-मूलाधार इत्यादि ।   
मूलाधारे चतुर्दले । तत्र प्रकारमाह-पुर इत्यादि । पुरः पूर्वे देहस्येति शेषः ।   
स्वस्येति चानुवर्तते । सव्ये दक्षिणे सव्यं स्याद्दक्षवामयोरित्यभिधानात् । वंशे   
पृष्ठवंशे वामे वा दले एतद्दलचतुष्टये   
सर्वसङ्क्षोभण्यादिमुद्राचतुष्टयं प्रादक्षिण्येन विन्यस्यान्तरालके आग्नेयनैर्-  
ऋत्यवायव्येशानेति दलसन्धिचतुष्टये उन्मादिन्यादिमुद्राचतुष्टयं च   
विन्यस्योर्ध्वमिन्द्रेशानयोर्मध्ये निर्-ऋतिवरुणयोर्मध्येऽधस्तयोर्यथाक्रमं   
खेचरीयोनिमुद्रे न्यसेदिति दश मुद्राश्चेति ॥ अथ मध्यमचतुरस्ररेखाया   
न्यासमाह-ऊर्ध्वाधोवर्जितं पुनरित्यादि । पूर्ववन्मूलाधार इव   
पूर्वादिप्रादक्षिण्येन चतुर्दिक्षु चतुर्मातॄर्विन्यस्याग्नेयादिचतुरन्तराले   
वाराह्यादिचतुर्मातृर्न्यसेदित्यर्थः । अत एवोर्ध्वाधोवर्जितमिति मातॄणामष्टत्वात् ॥   
६-अथ बाह्यचतुरस्ररेखान्यासमाह-वामजङ्घामित्यादि । वामादिक्रमतः   
प्रादक्षिण्येनेत्यर्थः । तेन पूर्वादिदिग्दलेषु चतुष्टयं न्यस्याग्नेयादिविदिग्दलेषु   
चतुष्टयमिति सिध्यष्टकं न्यसेत् । ततोऽवशिष्टसिद्धिद्वयं पादतले वामपादतले   
चेति न्यसेदित्यर्थः ॥ सृष्टित्वमस्य प्रतिपादयन्नाह-कारणात्   
सर्वानन्दमयादित्यर्थः । एवमिति स्वात्माभेदेन ध्यानं कुर्यादित्यर्थः ॥   
  
भ्रूमध्ये हृदये नाभौ स्वाधिष्ठाने ततः परम् ।  
मूलाधारे तथैवोरुयुगले जानुनोरपि ॥ ६-१ ॥  
  
जङ्घयोः पादयोश्चैव क्रमाद्विन्द्वादिकेश्वरीः ।  
विन्यसेत् साधकश्रेष्ठस्त्रिपुरान्तःसमाहितः ॥ ६-२ ॥  
  
ततस्तु व्यापकं कुर्यात् तत्तच्चक्रार्पणाणुना ।  
  
इति सृष्टिश्रीचक्रन्यासनिरूपणम् ॥ अथ स्थितिचक्रान्यासो निरूप्यते योगिनीहृदये-  
  
ततस्तु करशुद्ध्यादिन्यासं कुर्याद्विचक्षणः ।  
मूर्ध्नि गुह्ये च हृदये नेत्रत्रितय एव च ॥ ६-१ ॥  
  
श्रोत्रयोर्युगले देवि मुखे च भुजयोः पुनः ।  
पृष्ठे जानौ च नाभौ च विद्यान्यासं विधाय च ॥ ६-२ ॥  
  
इति । मूर्धादिषु विद्यान्यासं विधाय करशुध्यादिविद्यान्यासं कुर्यादित्यर्थः ।   
तत्राधेयाधारभावाच्चक्रचक्रेश्वरीणामपि न्यासो मन्तव्यः । प्रथमं   
चक्रेश्वरीविद्यादिन्यासं कुर्यादित्यर्थः तेन स्थितित्वमायातम् । तथा च :  
  
सृष्टिः स्यान्नवयोन्यादिपृथ्व्यतं संहृतिः पुनः ।  
पृथ्व्यादिनवयोन्यन्तमिति शास्त्रस्य निश्चयः ॥ ६-१ ॥  
  
इति तत्रैवोक्तत्वात् । तथा-  
  
करशुद्धिकरी त्वाद्या द्वितीया चात्मरक्षिका ।  
आत्मासनगता देवी तृतीया तदनन्तरम् ॥ ६-१ ॥  
  
चक्रासनगता पश्चाद् सर्वमन्त्रासनस्थिता ।  
साध्यसिद्धासना षष्ठी मायालक्ष्मीमयी परा ॥ ६-२ ॥  
  
मूर्तिविद्या च सा देवी सप्तमी परिकीर्तिता ।  
अष्टम्यावाहनी मुद्रा नवमी भैरवी परा ॥ ६-३ ॥  
  
मूलविद्या तथा ख्याता त्रैलोक्यवशकारिणी ।  
एवं नवप्रकाराः स्युः पूजाकाले प्रयत्नतः ॥ ६-४ ॥  
  
एताः क्रमेण न्यस्तव्याः साधकेन कुलेश्वरि ।  
पादाग्रजङ्घाजानूरुगुदलिङ्गाग्रकेषु च ॥ ६-५ ॥  
  
आधारे विन्यसेन्मूर्ति तस्यामावाहनीं न्यसेत् ।  
मूलेन व्यापकन्यासः कर्तव्यः परमेश्वरि ॥ ६-६ ॥  
  
अकुलादिषु पूर्वोक्तस्थानेषु परिचिन्तयेत् ।  
चक्रेश्वरीसमायुक्तं नवचक्रं पुरोदितम् ॥ ६-७ ॥  
  
आसां नामानि वक्ष्यामि यथानुक्रमयोगतः ।  
तत्राद्या त्रिपुरादेवी द्वितीया त्रिपुरेश्वरी ॥ ६-८ ॥  
  
प्। ११०)  
  
तृतीया च तथा प्रोक्ता देवी त्रिपुरसुन्दरी ।  
चतुर्थी च महादेवि देवी त्रिपुरवासिनी ॥ ६-९ ॥  
  
पञ्चमी त्रिपुराश्रीः स्यात् षष्ठी त्रिपुरमालिनी ।  
सप्तमी त्रिपुरासिद्धिरष्टमी त्रिपुराम्बिका ॥ ६-१० ॥  
  
नवमी तु महादेवी महात्रिपुरसुन्दरी ।  
पूजयेच्च क्रमादेता नवचक्रे पुरोदिते ॥ ६-११ ॥  
  
एवं नवप्रकाराद्या पूजाकाले तु पार्वती ।  
एकाकारा ह्यादिशक्तिरजरामरकारिणी ॥ ६-१२ ॥  
  
इति । तत्र प्रथममकुलादिकं ध्यात्वा त्रैलोक्यमोहनादिकं तत्तन्मन्त्रोच्चारेण   
मनसा ध्यायंस्तदवच्छिन्नबाह्यान्तःस्पर्शेन विन्यस्य तत्र त्रैलोक्यमोहनादौ   
तथैव नवचक्रेश्वरीर्न्यसेत् ततस्तच्चक्रेश्वरीयुक्तं तत्तच्चक्रं पुनर्ध्यायेत् इत्यत   
उक्तं चक्रेश्वरीसमायुक्तमिति चक्रेश्वर्याधिष्ठितमित्यर्थः । तद्यथा-अकुले   
विषुसञ्ज्ञे सुषुम्नामूलभागस्थसहस्रदलकमले त्रिपुराधिष्ठितं   
त्रैलोक्यमोहनं चक्रं वह्नौ आधारे चतुर्दलकमले त्रिपुरेश्वर्यधिष्ठितं   
सर्वाशापरिपूरणं चक्रं शाक्ते स्वाधिष्ठानस्थषड्दलकमले   
त्रिपुरसुन्दर्यधिष्ठितं सर्वसङ्क्षोभकं चक्रं नाभौ दशदलकमले   
त्रिपुरवासिन्यधिष्ठितं सर्वसौभाग्यदायकं चक्रम् अनाहते द्वादशदले   
त्रिपुराश्रयधिष्ठितं सर्वार्थसाधकं चक्रं विशुद्धौ षोडशदले   
त्रिपुरमालिन्यधिष्ठितं सर्वरक्षाकरं चक्रं लम्बिकाग्रेऽष्टदलकमले   
त्रिपुरासिद्धाधिष्ठितं सर्वरोगहरं चक्रं भ्रुवोरन्तरे द्विदलकमले   
त्रिपुराम्बाधिष्ठितं सर्वसिद्धिप्रदायकं चक्रमिन्दौ ललाटे बिन्दौ   
महात्रिपुरसुन्दर्यधिष्ठितं सर्वानन्दकरं चक्रं भावयेदिति । तथा च   
योगिनीहृदये :  
  
अकुले विषुसञ्ज्ञे च शाक्ते वह्नौ तथा पुनः ।   
नाभावनाहते शुद्धौ लम्बिकाग्रे भ्रुवोन्तरे ॥ ६-१ ॥  
  
इन्दौ इति । कुलं मूलाधारादधः षड्दलपद्मं नाम तस्मादेकाङ्गुलादधः   
पद्ममष्टदलपद्मं तस्मादेकाङ्गुलादधः शोणसहस्रदलपङ्कजमिति क्रमः   
। कुलादन्यदकुलं सुषुम्नामूलस्थरक्तसहस्रदलकमलं तस्मिन्नित्यर्थः । ननु   
षड्दलस्यैव कुलत्वात्तदनुत्वेनाष्टदलस्याप्यकुलत्वमिति तत्र कथं न स्यादित्यत   
आह-विषुसञ्ज्ञे चेति । विषुसञ्ज्ञ एवाकुले न्यासो नत्वकुलमात्रे इत्यर्थः ।   
विषुसञ्ज्ञे व्यापकनाम्नि सहस्रदले इति यावत् यतस्तत्र स्थिता सुषुम्ना   
तदन्तर्भूतत्रिंशत्पङ्कजानि व्याप्नोतीति । अतो नाष्टदलकमलरूपमकुलं गृह्यते   
इत्यर्थः । शाक्ते वह्नाविति वह्नौ शाक्ते इति व्यत्ययेनान्वयश्चक्रक्रमानुरोधात्   
तद्व्यात्ययदेशस्तु महेश्वरस्य स्वतन्त्रेच्छत्वात् । तथा च वह्निर्मूलाधारो   
वह्निमण्डलाधारत्वात् शक्तिः हृल्लेखा तदूर्ध्वस्थित्वात् शाक्तं   
स्वाधिष्ठानमित्यर्थः । नाभौ मणिपूरके अनाहते हृदयपङ्कजे विशुद्धौ   
कण्ठपद्मे लम्बिकाग्रे कण्ठोर्ध्वे तालुमूले अष्टदलकमले भ्रुवोरन्तरे   
आज्ञायां द्विदलकमले इन्दौ ललाटबिन्दावित्यर्थः । दीपाकारोऽर्धमात्रं च   
ललाटे वृत्तमिष्यते इति स्वयमुक्तत्वात् । अर्धमात्रमिति ह्रस्वस्योच्चारणकालो   
मात्रेत्युच्यते मात्राया अर्धम्मुच्चारणकालो यस्य तदर्धम्मात्रम् । ललाटे   
भ्रुवोपरिभागे वृत्तं वर्तुलाकारो बिन्दुरेवेन्दुरिष्यत इत्यर्थः । तेन बिन्दोः   
रूपमुच्चारणकालः स्थानं चोक्तम् दीपाकारोऽर्धमात्रोच्चारणकालो   
वृत्तसन्निवेशो बिन्दुरित्यर्थः । अधःसहस्रारादीनां प्रपञ्चमाह   
स्वच्छन्दसङ्ग्रहे :  
  
अधश्चोर्ध्वं सुषुम्नायाः सहस्रदलसंयुतम् ।   
रक्तं श्वेतं च साहस्रदलस्थशक्तिभिर्युतम् ॥ ६-१ ॥  
  
ऊर्ध्वाधोमुखमीशानि कर्णिकाकेसरान्वितम् ।  
शक्तिरूपं महादेवि कुलाकुलमयं शुभम् ॥ ६-२ ॥  
  
पङ्कजद्वयमीशानि स्थितं शाश्वतमव्ययम् ।  
तयोर्मध्ये सुषुम्नान्तस्त्रिदशाधाराङ्कजम् ॥ ६-३ ॥  
  
शक्तिरूपं शिवाकारं शर्वाण्याः सन्निजालयम् ।   
तेषां रूपक्रमं चैव क्रमाद्वक्ष्येऽधुना शृणु ॥ ६-४ ॥  
  
गुदमेढ्रान्तरं देवि पञ्चाङ्गुलसमुच्छ्रितम् ।  
गुदमेकाङ्गुलं मध्ये द्वयाङ्गुलविसारणम् ॥ ६-५ ॥  
  
तस्य मूले महायोनिस्त्रिकोणाकाररूपिणी ।  
सुषुम्ना योनिमध्यस्था तस्या मूले महेश्वरि ॥ ६-६ ॥  
  
अधः पद्मं सहस्रारं कर्णिकाकेसरान्वितम् ।  
तैजसं रक्तवद्दीप्तं तद्दलस्थितशक्तिभिः ॥ ६-७ ॥  
  
प्रतिकिञ्जल्कसंस्थाभिः शक्तिभिः सहिता प्रिये ।  
कर्णिकामध्यतो देवी कुलदेवी च संस्थिता ॥ ६-८ ॥  
  
तत्पद्मोर्ध्वे सुषुम्नायां मध्ये त्वेकाङ्गुलोपरि ।  
पद्ममष्टदलैर्युक्तमष्टग्रन्थिसमन्वितम् ॥ ६-९ ॥  
  
प्। १११)  
  
रक्तं स्वकर्णिकोपेतं रक्तकिञ्जल्कशोभितम् ।  
ग्रन्थ्यग्रस्थं त्रिशृङ्गं च ब्रह्माण्याद्यष्टभैरवैः ॥ ६-१० ॥  
  
अष्टपत्रस्थितग्रन्थिस्थितवर्गादिशक्तिभिः ।  
तदन्यशक्तिभिश्चैव सङ्गताभिः समावृतम् ॥ ६-११ ॥  
  
तन्मध्ये कौलशक्त्या च सेवितं संस्मरेत् ततः ।  
एकाङ्गुलप्रमाणोर्ध्वे षड्दलं कुलपङ्कजम् ॥ ६-१२ ॥  
  
आधारपङ्कजं पीतं चतुष्पत्रं सुकेसरम् ।  
अधोमुखं च तन्मध्ये कुण्डली परमेश्वरि ॥ ६-१३ ॥  
  
स्वयम्भूमध्यगा चिन्त्या वरदादिभिरावृता ।  
पार्थिवं पङ्कजं ह्येतत् तस्याधः पङ्कजं परम् ॥ ६-१४ ॥  
  
तैजसं परमेशानि तन्मध्यस्थितशक्तयः ।  
निष्कलाः परमेशानि विद्युत्पुञ्जनिभाः स्मरेत् ॥ ६-१५ ॥  
  
तदूर्ध्वे कर्णिकामध्ये वह्निबिम्बं तदूर्ध्वगम् ।  
पूर्णपीठं च तस्योर्ध्वे शाकिनी संस्थिता शिवे ॥ ६-१६ ॥  
  
आधारपङ्कजस्योर्ध्वे सार्धद्व्यङ्गुलकोपरि ।  
तैजसं साष्टपत्रं च पीतकर्णिकया युतम् ॥ ६-१७ ॥  
  
हृल्लेखा कर्णिकामध्ये स्थितानङ्गादिसेविता ।  
एतस्माद्द्व्यङ्गुलादूर्ध्वे स्वाधिष्ठानं षडस्रकम् ॥ ६-१८ ॥  
  
आप्यं च बन्धिनीशक्तिपूर्वाभिः शक्तिभिर्वृताम् ।  
काकिनीमभिचिन्त्याथ नाभावष्टाङ्गुलोपरि ॥ ६-१९ ॥  
  
तत्पद्मं मणिपूरं च दशपत्रं सुशोभनम् ।  
लाकिनीमध्यगं तच्च डामर्यादिभिरावृतम् ॥ ६-२० ॥  
  
चतुर्दशाङ्गुलादूर्ध्वे मणिपूराख्यपङ्कजात् ।  
पङ्कजं राकिणीमध्यं द्वादशारमनाहतम् ॥ ६-२१ ॥  
  
पत्रस्थकालरात्र्यादिशक्तिभिश्च समावृतम् ।  
मध्यस्थसूर्यबिम्बे तु नादोड्यानाख्यपीठकम् ॥ ६-२२ ॥  
  
तस्मादेकाङ्गुलादूर्ध्वे विशुद्धं षोडशारकम् ।  
मध्यगा डाकिनी बाह्यपत्रेषु परमेश्वरि ॥ ६-२३ ॥  
  
अमृताद्यक्षरान्तःस्था चन्द्रबिम्बं तदूर्ध्वतः ।  
कण्ठोर्ध्वं परमेशानि लम्बिका चतुरङ्गुले ॥ ६-२४ ॥  
  
तस्मादष्टदलं पद्मं रसिकादिभिरावृतम् ।  
आज्ञाचक्रं द्विपत्राब्जं हक्षद्विदलसंयुतम् ॥ ६-२५ ॥  
  
हंसवतीक्षमापार्श्वद्वये मध्ये तु हाकिनी ।  
ततो ललाटगं वृत्तं बिन्द्वावरणमूर्ध्वतः ॥ ६-२६ ॥  
  
सूर्यकोटिप्रतीकाशमतिदीप्तं महद्गुणम् ।  
तन्मध्ये दशकोटीनां सङ्ख्यायोजनपङ्कजम् ॥ ६-२७ ॥  
  
तत्कर्णिका समासीनः शान्त्यतोतेश्वरः प्रभुः ।  
पञ्चवक्त्रो दशभुजो विद्युत्पुञ्जनिभाकृतिः ॥ ६-२८ ॥  
  
निवृत्तिश्च प्रतिष्ठा च विद्या शान्तिरनुक्रमात् ।  
परिवार्य्य स्थिताश्चैताः शान्त्यतीतस्य सुन्दरि ॥ ६-२९ ॥  
  
वामभागे समासीना शान्त्यतीता मनोन्मनी ।  
पञ्चवक्त्रधराः सर्वाः दशबाह्विन्दुभूषणाः ॥ ६-३० ॥  
  
बिन्दुतत्त्वं समाख्यातं कोट्यर्बुदशतैर्वृतम् ।  
  
इति स्थितिश्रीचक्रन्यासनिरूपणम् ॥   
  
इति श्रीमहामहोपाध्यायभगवत्पूज्यपादश्रीगोविन्दाचार्यशिष्य-  
श्रीभगवच्छङ्कराचार्यशिष्य-श्रीविष्णुशर्माचार्यशिष्य-  
श्रीप्रगल्भाचार्यशिष्य-श्रीविद्यारण्ययतिविरचिते   
श्रीविद्यार्णवाख्ये तन्त्रे षष्ठः श्वासः ॥ ६ ॥  
  
  
  