+++
title = "१६"

+++
  
॥ षोडशः श्वासः ॥  
  
अथ कालीमतरीत्या पुरश्चरणविधिः । तत्र -  
  
पुरश्चरणसम्पन्नो मन्त्रो हि फलदायकः ।  
किं होमैः किं जपैश्चैव किं मन्त्रन्यासविस्तरैः ॥ १ ॥  
  
रहस्यानां हि मन्त्राणां यदि न स्यात् पुरस्क्रिया ।  
पुरस्क्रिया हि मन्त्राणां प्रधानं बीजमुच्यते ॥ २ ॥  
  
वीर्यहीनो यथा देही सर्व(र्ग) कर्मसु न क्षमः ।  
पुरश्चरणहीनोऽपि तथा मन्त्रः प्रकीर्तितः ॥ ३ ॥  
  
इति वैशम्पायनेन पुरश्चरणस्यावश्यकत्वाभिधानात् तस्य तु निर्-  
ऋतिर्विधिहिनानां फलं हन्ति तु कर्मणाम् । इति विधिहीनानुष्ठाने   
निन्दाश्रवणात् तदनुष्ठानविधिर्विविच्य लिख्यते । अत्र   
पुरश्चरणशब्दनिरुक्तिर्वायवीयसंहितायाम् :  
  
साधनं मूलमन्त्रस्य पुरश्चरणमुच्यते ।  
पुरतश्चरणीयत्वाद् विनियोगाख्यकर्मणाम् ॥ १ ॥  
  
पुरतो विनियोगस्य चरणाद्वा तथोदितम् ।  
  
इति ॥ विनियोगलक्षणमुक्तं मन्त्रतन्त्रप्रकाशे -  
  
धर्मार्थकाममोक्षाणां शास्त्रमार्गेण योजनम् ।  
सिद्धमन्त्रस्य सम्प्रोक्तो विनियोगो विचक्षणैः ॥ १ ॥  
  
पुरश्चरणपूर्वोऽसौ विनियोगो विनिश्चितः ।  
फलाय मन्त्रसेवाया राजसेवा यथा तथा ॥ २ ॥  
  
चरणात् पूर्वमेवासौ पुरश्चरणमुच्यते ।  
  
इति । एतेन विनियोगाख्यकर्मसामर्थ्यजनकक्रिया   
ऐहिकामुष्मिकमन्त्रात्मबुद्धिहेतुक्रिया वा पुरश्चरणमित्युक्तम् । अत्र केचित् -   
प्राप्यैनां जपविधिरादरेण कार्यो विद्वद्भिः सहुतविधिर्निजेष्टसिद्ध्यै ।   
(प्रप० ६ प० १२३ श्लो०) इति दीक्षाप्रकरणेऽभिधाय मध्ये मध्येऽपि   
तत्प्रकरणे पूजाजपहोमानेवं विधाय मन्त्रैस्तद्देवताभिष्टुतिभिरपि   
जपध्यानहोमार्चनादिभिरित्युपसंहारे प्रपञ्चसारकारैः   
श्रीशङ्कराचार्यचरणैरभिधानात् । शारदातिलककृतापि सर्वत्र   
पूजाजपहोमानेवं विधाय प्रयोगाभिधानात् ॥  
  
नाजपात् सिद्ध्यते मन्त्रो नाहुताच्च फलप्रदः ।  
अनर्चितो हरेत्कामांस्तस्मात् त्रितयमाचरेत् ॥ १ ॥  
  
इति ब्रह्मप्रकाशतन्त्रवचनाच्चाङ्गत्रयात्मकं पुरश्चरणं वदन्ति । अन्ये   
तु -  
  
संसारे दुःखभूयिष्ठे यदीच्छेच्छ्रेय आत्मनः ।  
पञ्चाङ्गोपासनेनैव पुरश्चारी सुखं व्रजेत् ॥ १ ॥ इति ॥  
  
पञ्चाङ्गानि महादेवि जपो होमश्च तर्पणम् ।  
स्वाभिषेकश्च विप्राणामाराधनमपीश्वरि ॥ २ ॥  
  
पूर्वपूर्वदशांशेन पुरश्चरणमुच्यते ।  
  
इति कुलमूलावतारवचनात् पञ्चाङ्गं वदन्ति । वैष्णवतन्त्रे -  
  
जपो होमस्तर्पणं च सेको ब्राह्मणभोजनम् ।  
पञ्चाङ्गोपासनं लोके पुरश्चरणमुच्यते ॥ १ ॥  
  
इति ॥ अपरे तु - मूलमन्त्रदशांशं स्यादङ्गमन्त्रजपादिकम् इति   
कपिलवचनात् जपोऽङ्गानां दशांशेन कर्तव्यः सिद्धिमिच्छता इति   
वायवीयसंहितावचनात् षडङ्गं वदन्ति । इतरे तु :  
  
प्। ३४६)  
  
जपो होमस्तर्पणं च स्वाभिषेकोऽघमर्षणम् ।  
सूर्यार्घ्य जलपानं च प्रणामं देवपूजनम् ॥ १ ॥  
  
ब्राह्मणानां भोजनं च पूर्वपूर्वदशांशतः ।  
दशांशो (ङ्गो) पासनं भक्त्या पुरश्चरणमुच्यते ॥ २ ॥  
  
इति तन्त्रान्तरवचनाद्दशाङ्गं वदन्ति । क्वचिज्जपसमसङ्ख्यो होमः   
होमसममपि तर्पणम् । क्वचित्सर्वाणि समान्येव । शतांशेनापि क्वचित्   
होमयेज्जपसङ्ख्यया इति प्रयोगान्तरेषु तर्पयेत्तावदेतेषां मनूनां   
हुतसङ्ख्यया इति नर्तकगोपालविषये यावत्सङ्ख्यं मनुं जप्त्वा   
तावद्धोमादिकं चरेत् इति ग्रहणकालीनपुरश्चरणादौ न (?तु)   
क्वचिदुक्तेस्तत्र जपसङ्ख्याया अल्पीयस्त्वात् अष्टलक्षं जपेन्मन्त्रं   
तत्सहस्रं तिलैः शुभैः इति महिषमर्दिनीविषये तत्र जपस्य भूयस्त्वात्   
यद्वा जपचतुर्थांशं स्वाहान्तं मन्त्रमुच्चरेत् इति   
वैशम्पायनसंहितावचनात् वर्णलक्षं जपेन्मन्त्रं तत्सहस्रम्   
घृतप्लुतैः । पायसान्नैः प्रजुहुयात् इति शारदातिलकवचनात् क्षेत्रान्तरे   
जपस्याष्टभागेन सिद्ध्यति इति दक्षिणामूर्तिकल्पवचनात्   
जुहुयात्तद्दशांशेन सघृतैस्तिलतण्डुलैः इति सारसङ्ग्रहवचनाच्च   
होमस्यानियतत्वात् तर्पयेत्तद्दशांशेन सघृतेन पयोन्धसा ।   
कुर्याद्दशांशतो होमं ततः सिद्धो भवेन्मनुः इति सनत्कुमारवचनात्   
तर्पयेत्तावदन्येषां मनुनां हुतसङ्ख्यया । तर्पणं विहितं नित्यम् इति   
शैवागमवचनाच्च तर्पणस्याप्यनियतत्वाच्च तत्तत्कल्पोक्तमेव   
पुरश्चरणं युक्तमित्यस्मत्सिद्धान्तः ॥ प्रकृते श्रीविद्याजपसङ्ख्या च   
दक्षिणामूर्तिसंहितायाम् :  
  
जप्ते लक्षैकमात्रे तु देव्यौ तौ(योषितो) विघ्नकारिकाः ।  
तासामपि यदा नासौ क्षोभं याति मनागपि ॥ १ ॥  
  
तदा लक्षत्रयं जप्यान्नियमेन शुचिर्बुधः ।  
  
इति । वामकेश्वरे -  
  
जप्ते लक्षकमात्रे तु क्षुभ्यन्ते भूतलेऽङ्गनाः ।  
यदि न क्षुभ्यतीत्थं हि साधकस्य मनो मनाक् ॥ १ ॥  
  
सङ्क्षुभ्यन्ते ततः सर्वाः पाताले नागकन्यकाः ।  
तासामपि यदा नासौ क्षोभं याति मनागपि ॥ २ ॥  
  
ततः स्वर्गनिवासिन्यो विद्रवन्ति सुराङ्गनाः ।  
एवं लक्षत्रयं जप्त्वा व्रतस्थः साधकोत्तमः ॥ ३ ॥  
  
सङ्क्षोभयति देवेशि त्रैलोक्यं सचराचरम् ।  
  
इति । जगत्क्षोभकृतफलस्यान्तरायरूपत्वात् । ज्ञानार्णवे श्रीविद्यायाः   
पुरश्चरणमुक्तम् - (प० १७)  
  
यत्र वा कुत्रचिद्भागे लिङ्गं स्यात्पश्चिमामुखम् ।  
स्वयम्भूर्बाणलिङ्गं वा वृषशून्यं जलस्थितम् ॥ १ ॥  
  
पश्चिमायतनं वापि इतरं चापि सुव्रते ।  
शक्तिक्षेत्रेषु गङ्गायां नद्यां पर्वतमस्तके ॥ २ ॥  
  
पवित्रे सुस्थले देवी जपेद्विद्यां प्रसन्नधीः ।  
तत्र स्थित्वा जपेल्लक्षं साक्षाद्देवीस्वरूपवान् ॥ ३ ॥  
  
ततो भवति विद्येयं त्रैलोक्यवशकारिणी ।  
एवं जपं यथाशक्ति कृत्वादौ साधकोत्तमः ॥ ४ ॥  
  
किंशुकैर्हवनं कुर्याद् दशांशेन वरानने ।  
कुसुम्भकुसुमैर्वापि मधुरत्रयमिश्रितैः ॥ ५ ॥  
  
विधिनोक्तप्रकारेण विघ्नौघं नाशयेत् क्षणात् ।  
सर्वकामप्रदं राज्यभुक्तिमुक्तिफलप्रदम् ॥ ६ ॥  
  
इति । इतरं पर्वतलिङ्गम् । एवं लक्षजपः श्रीविद्यायाः पुरश्चरणम् ।   
दशांशहोमस्य तद्धर्मस्य कामप्रदत्वादिति फलस्य चाप्यभिधानात्   
अन्तस्तद् धर्मोपदेशादिति न्यायात् तत्त्वनिर्णयात् प्रयोगादौ   
विधानानुक्तानां प्रयोगानां कथं सिद्धिरित्याकाङ्क्षायां   
पुरश्चरणपूर्वोऽसौ विनियोगो विनिर्मितः इति वचनात् तदभिधानस्यैव   
योग्यत्वाच्च । तथा श्रीक्रमसंहितायामपि लोपामुद्राविद्यामुद्धृत्योक्तं   
लक्षमेवं विधं जप्त्वा सर्वपापहरो भवेत् इति लक्षजपमात्रमेवोक्तमिति ।   
वामकेश्वरतन्त्रेऽप्येवमेवोक्तमिति वदन्ति । वस्तुवस्तु   
विचार्यमाणदक्षिणामूर्तिसंहितैकवाक्यतया ज्ञानार्णवे   
श्रीचक्रसाधनप्रकरणोक्तत्रिलक्षजपः एव पुरश्चरणमिति भाति ।  
  
यथा ज्ञानार्णवे (प० १४)  
  
शृणु सर्वाङ्गसुभ्गे श्रीचक्रविधिमुत्तमम् ।  
यस्य विज्ञानमात्रेण कर्ता हर्ता सदा शिवः ॥ १ ॥  
  
अनेन विधिना यत्र श्रीचक्रं क्रमसंयुतम् ।  
पूज्यते तत्र सकलं वशीकुर्यान्न संशयः ॥ २ ॥  
  
प्। ३४७)  
  
नगरं वशमायाति देशं मण्डलमद्रिजे ।  
योषितः सकला वश्या ज्वलत्कामाग्निपीडिताः ॥ ३ ॥  
  
विद्याविमूढहृदयाः साधके न्यस्तमानसाः ।  
तद्दर्शनेन देवेशि जायन्ते सर्वयोषितः ॥ ४ ॥  
  
अक्षमालां समाश्रीत्य मातृकावर्णरूपिणीम् ।  
अथ मुक्ताफलमयीं वाङ्मोक्षफलदायिनीम् ॥ ५ ॥  
  
सर्वसिद्धिप्रदां नित्यं सर्वराजवशङ्करीम् ।  
यथा मुक्ताफलमयीं तथा स्फटिकनिर्मिताम् ॥ ६ ॥  
  
रुद्राक्षमालिका मोक्षे भवेत्सर्वसमृद्धिदा ।  
प्रवालमाला वश्ये तु सर्वकार्यार्थसाधिका ॥ ७ ॥  
  
माणिक्यमाला फलदा साम्राज्यफलदायिनी ।  
पुत्रजीवकमाला तु वश्यदा भोगदा भवेत् ॥ ८ ॥  
  
अक्षमालां प्रपूज्याथ चन्दनेन प्रपूजिताम् ।  
समाश्रित्य जपेद्विद्यां लक्षमात्रं यदा शुचिः ॥ ९ ॥  
  
योषितो भ्रामयन्त्येनं मनस्तस्य सुनिश्चलम् ।  
तदा द्वितीयलक्षं तु प्रजपेत् साधकोत्तमः ॥ १० ॥  
  
पातालतलनागेन्द्रकन्यकाः क्षोभयन्ति तम् ।  
तासां कटाक्षजालैस्तु न मोहं याति साधकः ॥ ११ ॥  
  
तदा लक्षत्रयं कुर्यात् साधकः स्थिरमानसः ।  
तृतीयलक्षे सम्प्राप्ते ग्रावयन्ति सुराङ्गनाः ॥ १२ ॥  
  
अभिमानेन सौन्दर्यसौभाग्यमदकारिणः ।  
साधकं द्रावयन्त्येव ततश्चासौ मनःस्थिरः ॥ १३ ॥  
  
तदा लक्षत्रयं साधुः सर्वपापनिकृन्तनम् ।  
एवं लक्षत्रयं जप्त्वा व्रतस्थः स्वस्थमानसः ॥ १४ ॥  
  
सङ्क्षोभयति भूर्लोकस्वर्लोकतलवासिनः ।  
पुरुषा योषितो वश्याश्चराचरमपि प्रिये ॥ १५ ॥  
  
इति त्रिलक्षजपमुक्त्वा श्रीचक्रसाधनस्योक्तवात् श्रीचक्रसाधनस्य   
काम्यप्रयोगत्वात् काम्यप्रयोगस्य विद्यासिद्धेरपेक्षितत्वाद्विद्यासिद्धेः   
पुरश्चरणमूलकत्वात् पुरश्चरणमनुक्त्वा   
कम्यप्रयोगकथनानौचित्यादक्षमालाभेदनिरूपणादक्षमाला-याः   
पुरश्चरणप्रकरण एव वक्तव्यत्वाद्विघ्नबाहुल्यकथनादेवंविधानां   
विघ्नानां सिद्धिप्रतिबन्धकतया पुरश्चरणकाल एव निषिद्धत्वात्   
काम्यजपेषु तूक्तविघ्नानामेव फलत्वेनाभिधानात् व्रतस्थः   
स्थिरमानसः इति नियममनःस्थैर्ययोः पुरश्चरणकाल   
एवात्यन्तमावश्यकत्वेन तत्कथनस्यौचित्यात् । दक्षिणामूर्तिसंहितायामपि   
  
शृणु देवि प्रवक्ष्यामि श्रीविद्यामन्त्रसाधनम् ।  
शमीदूर्वाङ्कुराश्वत्थपल्लवेरर्कसम्भवैः ॥ १ ॥  
  
श्रीचक्रं पूजयेद् देवि मासमात्रं समाहितः ।  
सहस्रजन्मजं पापं हन्ति मासेन देशिकः ॥ २ ॥  
  
इत्यारभ्य प्रायश्चित्तपूर्वकं ज्ञानार्णवोक्तप्रकारेणैव   
स्थानाक्षमालोपांश्वादिजपलक्षणं प्रागुक्तप्रकारेण   
विघ्नत्रयकथनपूर्वकं च लक्षत्रयजपमुक्त्वा तद्दशांशेन होमः   
स्यात् कुसुमैर्ब्रह्मवृक्षजैः । कुसुम्भपुष्पैर्जुहुयान्मधुरत्रयलोलितैः इति   
तद्दशांशहोमकथनादेव लक्षत्रयजप एष पुरश्चरणमिति तत्त्वम् । यत्तु   
ज्ञानार्णवे यत्र वा कुत्रचिद्भागे लिङ्गं सत्पश्चिमामुखम् । इत्यारभ्य   
जपस्थानकथनपूर्वकं तत्र स्थित्वा जपेल्लक्षं साक्षाद्देवीस्वरूपवान्   
इत्युक्तं सतु लक्षशब्दः पूर्वोक्तलक्षत्रयस्मारको   
दक्षिणामूर्तिसंहितैकवाक्यत्वात् । अत एव श्रीचक्रसाधनप्रकरणात्   
तत्रानुक्तस्थानहोमावेवात्रोक्तौ अन्यथा त्वक्षमालादीनामप्यत्रैव   
वक्तुमुचितत्वात् । नवलक्षजपस्यापि पुरश्चरणं केचिद्वदन्ति ।   
मार्गेऽस्मिन्नवलक्षमक्षयफलाप्राप्त्यै ततो लक्षयेत् इति   
क्वचित्फलाधिक्यार्थम् । तथा च वामकेश्वरे प्रत्येकलक्षफलस्मरणम्   
तथा : (प० ५)  
  
लक्षमेकं जपेद्देवि महापापैः प्रमुच्यते ।  
लक्षद्वयेन पापानि सप्तजन्मकृतानि च ॥ १ ॥  
  
नाशयेत् त्रिपुरा देवी साधकस्य न संशयः ।  
जप्त्वा लक्षत्रयं मन्त्री यन्त्रितो मन्त्रविग्रहः ॥ २ ॥  
  
पातकं नाशयेदाशु यदि जन्मसहस्रकम् ।  
जप्त्वा विद्यां चतुर्लक्षं महावागीश्वरो भवेत् ॥ ३ ॥  
  
पञ्चलक्षाद् दरिद्रोऽपि साक्षाद्वैश्रवणो भवेत् ।  
जप्त्वा षड्लक्षमेतस्या महाविद्याधरेश्वरः ॥ ४ ॥  
  
जप्त्वैवं सप्त लक्षाणि खेचरीमेलनं भवेत् ।  
अष्टलक्षप्रमाणं च जप्त्वा विद्यां महेश्वरि ॥ ५ ॥  
  
अणिमाद्यष्टसिद्धीशो जायते देवपूजितः ।  
नवलक्षप्रमाणं च जप्त्वा त्रिपुरसुन्दरीम् ॥ ६ ॥  
  
विधिवत् जायते मन्त्री हरमूर्तिरिवापरः ।  
कर्ता हर्ता स्वयं गौरि लोके चाप्रहतः प्रभुः ॥ ७ ॥  
  
प्रसन्नो मुदितो धीरः स्वच्छन्दगतिरीश्वरः ।  
  
प्। ३४८)  
  
इति । अन्यत्रापि : अथवा नवलक्षं तु जपेद्विद्यामनन्यधीः इति । जपेल्लक्षं   
मन्त्रम् इत्यपि कुत्रचित् । तदसामर्थ्यपरं पक्षत्रयमध्ये गुरुसम्प्रदायः ।   
दक्षिणामूर्तिसंहितायामपि :  
  
अथवा नवलक्षं तु जपेद्विद्यां समाहितः ।  
तद्दशांशेन होमं तु पूर्वोक्तविधिनाचरेत् ॥ १ ॥  
  
साधयेत् स्वर्गभूलोकपातालतलवासिनः ।  
  
इति । ज्ञानार्णवे तु नवलक्षजपो नोक्तः किन्त्वेकलक्षमारभ्यैकलक्षस्येदं   
फलमित्यादि नवलक्षपर्यन्तस्य पृथक् पृथक् फलमुक्तं नतु द्वितीयलक्षस्य   
तृतीयलक्षस्येति । तस्मात्तत्र सम्भूय पञ्चचत्वारिंशल्लक्षजपो जायते तेन   
तत्र पुरश्चरणत्वशङ्कापि नास्ति सतु काम्यजप एवेति निश्चितम् । अन्यच्च :   
सिद्धमन्त्रतया नात्र युगसङ्ख्यापरिश्रमः । इति ॥ अथ जपनिर्णयः ।  
  
यस्मिश्च निगदेनैव मन्त्रसङ्ख्या विधीयते ।  
तत्र तु सर्वमन्त्राणां सङ्ख्यावृत्तिर्युगक्रमात् ॥ १ ॥  
  
कल्पोक्तैव कृते सङ्ख्या त्रेतायां द्विगुणा भवेत् ।  
द्वापरे त्रिगुणा प्रोक्ता कलौ सङ्ख्या चतुर्गुणा ॥ २ ॥  
  
इति । रुद्रयामले : प्रजपेदुक्तसङ्ख्यायाश्चतुर्गुणजपं कलौ इति । अत्र केचित्   
प्रपञ्चयागशारदातिलकायुक्तजपस्यापि चतुर्गुणादिना कलौ   
पुरश्चरणमिति वदन्ति तत्र नारदपञ्चरात्रादिदर्शनात्   
प्रपञ्चसाराद्युक्तजपश्चतुर्गुण एव । तथा नारदपञ्चरात्रे :  
  
मार्गशीर्षस्य मासस्य त्रीण्यहान्येकमेव वा ।  
उपोष्य शुक्लद्वादश्यामारभ्याष्टाक्षरं जपेत् ॥ १ ॥  
  
अष्टलक्षमविच्छिन्नं पुरश्चरणकृद् द्विजः ।  
शुक्लाचारः शुचिः स्नातो वाग्यतो विजितेन्द्रियः ॥ २ ॥  
  
मन्त्रसिद्धिरदृष्टार्था लक्षद्वयजपाद्भवेत् ।  
ततो हि द्विगुणाभ्यासादैहिक्यामूष्मिकी च सा ॥ ३ ॥  
  
एवमेषात्मशुद्धिः स्यादेतावान् प्रथमे युगे ।  
त्रेतायां द्विगुणः प्रोक्तो द्वापरे त्रिगुणस्तथा ॥ ४ ॥  
  
कलौ चतुर्गुणः द्वात्रिंशल्लक्षलक्षणा ।  
इति । अदृष्टार्था मन्त्रसायुज्यकरी । ऐहिकी इहलोकसुखदा । आमुष्मिकी   
स्वर्गादिलोकदा । आत्मशुद्धिस्तत्त्वज्ञानसधनभूतशुद्धिरिति । एवं   
द्वात्रिंशल्लक्षजपमत एव द्वात्रिंशल्लक्षमानेन सतु मन्त्रं जपेत्पुनः   
इत्याचार्यचरणैरप्युक्तम् । ज्ञानार्णवे बालाप्रकरणे वर्णलक्षं   
जपेन्मन्त्रं तद्दशांशं हुनेत्प्रिये इति बालायामभिधाय   
न्यासपूजादिकं सर्वमस्याः पूर्ववदाचरेत् इति भैरव्या मन्त्रे प्रदिष्टम्   
लक्षत्रयजपं चतुर्गुणीकृत्य दीक्षां प्राप्य जपेन्मन्त्रं तत्त्वलक्षं   
जितेन्द्रियः इति भैरव्यामभिधाय बालायां तावद् एषा बालेति विख्याता   
त्रैलोक्यवशकारिणी । जपपूजादिकं सर्वमस्याः पूर्ववदाचरेत् । इति   
शारदातिलककृतापि प्रदिष्टम् । तत्त्वार्धलक्षं द्वादशलक्षम् अतो   
द्वादसमन्त्राणि वदन्त्येके विपश्चितः इति प्रयोगसारवचनादिति । प्रपञ्चारे   
भैरवीप्रकरणे तु : (९ । ९) दीक्षां प्राप्य विशिष्टलक्षणयुजः   
सत्सम्प्रादायाद्गुरोर्लब्ध्वा मन्त्रममुं जपेत् सुनियतं तत्त्वार्धलक्षं   
वशी । इति द्वादशलक्षमुक्तम् । तथा : लक्षत्रयं जपेन्मन्त्रम् इति   
दक्षिणामूर्तिसंहितायामुक्तस्य त्रिपुटामन्त्रस्य जपेच्च   
मन्त्रमादित्यलक्षम् इति भानुलक्षं जपेदेनम् इति   
प्रपञ्चसारशारदातिलकयोश्चतुर्गुणजप एवाभिहितः । तेन एकत्र निर्णीतः    
इति न्यायेन सर्वत्र चतुर्गुण एवाभिहित इति निर्णीतम् । नच तदर्द्धसङ्ख्यकं   
वापि विरोधाभावादिति प्रपञ्चसारे अर्धजपाभिधानविरोध इति वाच्यम् ।   
उक्तनारदवचनेनैव ह्यैहिकसिद्धिपरत्वादामुष्मिकपरत्वाद्वापि   
विरोधाभावात् । इति समुद्रगानां सरितां च तीरे जपेद्विविक्ते निज एव गेहे ।   
विष्णोर्गृहे वा पुरुषो मनस्वी । समुद्रगा साक्षादेव अन्यथा सर्वासामपि   
परम्परया तथात्वाद् विशेषणवैयर्थ्यादिति । मनस्वी श्रद्धावान् ॥   
सनत्कुमारः :   
  
नद्यां समुद्रगामिन्यां तीरे गोष्ठेऽथवा मुने ।  
अश्वत्थबिल्वमूले वा सिन्धुतीरे जलाशये ॥ १ ॥  
  
पश्चिमाभिमुखे देवगृहे वा शैलमस्तके ।  
  
इति । देवः शिवः । प्रत्यङ्मुखे शिवस्थाने वृषभेण विवर्जिते इति   
कुम्भसम्भववचनाच्च । नारदपञ्चरात्रे   
  
प्। ३४९)  
  
गिरिगोष्ठप्रविष्यन्दनद्यरण्याश्रमह्रदाः ।  
देशाः पुण्या जपस्यैते यत्र वा जायते रुचिः ॥ १ ॥  
  
इति । प्रविष्यन्दः प्रस्रवणम् । नदी पुण्यनदीतीरम् । अरण्यं पुण्यारण्यं   
पुष्करार्बुदादि । पावनं धनम् इति शारदातिलके । त्रैलोक्यसम्मोहनतन्त्रे :  
  
बिल्वच्छायां समाश्रित्य मूलेऽश्वत्थस्य वा प्रिये ।  
गुरोर्वा सन्निधौ गोष्ठे वृषशून्ये शिवालये ॥ १ ॥  
  
नदीतीरेऽद्रिशृङ्गे वा तुलसीकाननेऽपि वा ।  
अभीष्टदेवसान्निध्ये जपेन्मन्त्रं समाहितः ॥ २ ॥  
  
इति । नदीतीरे पुण्यनदीतीरे अन्यनदीतीरस्य निषिद्धत्वात् । कपिलपञ्चरात्रे  
  
तीर्थक्षेत्रवनारामदेवालयनदीह्रदाः ।  
हरेर्विविक्त इत्येते देशाः स्युर्मन्त्रसिद्धिदाः ॥ १ ॥  
  
इति । वायवीयसंहितायाम् -  
  
सूर्यस्याग्नेर्गुरोरिन्दोर्दीपस्य ज्वलितस्य वा ।  
विप्राणां च गवां चैव सन्निधौ शस्यते जपः ॥ १ ॥  
  
अथवा निवसेत्तत्र यत्र चित्तं प्रसीदति ।  
गृहे जपः समः प्रोक्तो गोष्ठे दशगुणस्तु सः ॥ २ ॥  
  
आरामे च तथारण्ये सहस्रगुण उच्यते ।  
अयुतं पर्वते पुण्ये नद्यां लक्षगुणस्तु सः ॥ ३ ॥  
  
कोटिर्देवालये प्राहुरनन्तं मम सन्निधौ ।  
  
इति । मम शिवस्य ॥ तथा शङ्खः अनन्तं विष्णुसन्निधौ । इति यामले  
  
म्लेछदुष्टमृगव्याधशङ्कातङ्कविवर्जिते ।  
एकान्ते पावने निन्दारहिते भक्तिसंयुते ॥ १ ॥  
  
सुदेशे धार्मिके राष्ट्रे सुभिक्षे निरुपद्रवे ।  
रम्ये भक्तजनस्थाने निवसेन्न पराश्रये ॥ २ ॥  
  
राजानः सचिवा राजपुरुषाः प्रभवो जनाः ।  
चरन्ति येन मार्गेण न वसेत्तत्र तत्त्ववित् ॥ ३ ॥  
  
जीर्णदेवालयोद्यानगृहवृक्षतलेषु च ।  
नदीकूलाद्रिकूलेषु भूछिद्रादिषु नो वसेत् ॥ ४ ॥  
  
पुण्यक्षेत्रादिकं गत्वा कुर्याद्भूमिपरिग्रहम् ।  
ब्रूयादमुकमन्त्रस्य पुरश्चरणसिद्धये ॥ ५ ॥  
  
मयेयं गृह्यते भूमिर्मन्त्रो मे सिद्ध्यतामिति ।  
भूमेः परिग्रहं कृत्वा परिमाणं च सर्वतः ॥ ६ ॥  
  
नदीपर्वततीर्थादौ परिमाणेन खण्डितम् ।  
ग्रामे क्रोशमितं स्थानं नगरे तद्द्वयं स्मृतम् ॥ ७ ॥  
  
क्षीरवृक्षमयान् कीलान् अस्त्रमन्त्राभिमन्त्रितान् ।  
निखनेद्दशदिग्भागे तेष्वस्त्रं च प्रपूजयेत् ॥ ८ ॥  
  
क्षेत्रेशकीलितो मन्त्रो न विघ्नैः परिभूयते ।  
क्षेत्रपालादिकांस्तत्र पूजयेद्विधिवित्तमः ॥ ९ ॥  
  
दिक्पतिभ्यो बलिं दत्त्वा ततः क्षेत्रं समाश्रयेत् ।  
कूर्मचक्रमविज्ञाय यः कुर्याज्जपयज्ञकम् ॥ १० ॥  
  
तज्जपस्य फलं नास्ति सर्वानर्थाय कल्पते ।  
  
इति । तन्त्रान्तरे   
  
कूर्मचक्रं परिज्ञाय यो जपादिविधौ स्थितः ।  
प्राप्नोति सकलान्युक्तान्यन्यथा नाशमेति च ॥ १ ॥  
  
तस्मात् कूर्मविभागं तु विज्ञायाखिलमाचरेत् ।  
स चतुर्धा स्थितो लोके तत्प्रकारस्तथोच्यते ॥ २ ॥  
  
प्रथमस्तु परःकूर्मस्ततो देशगतस्तथा ।  
ग्रामगो गृहगश्चेति चतुर्धा स व्यवस्थितः ॥ ३ ॥  
  
देशं ग्रामं गृहं वास्तुं नवधा विभजेत्ततः ।  
प्रागादिपश्चिमान्तं तु कादिमान्तानि विन्यसेत् ॥ ४ ॥  
  
अक्षराण्यय यादीनि तथाष्टौ पदयोर्लिखेत् ।  
ईशे द्वयमथो मध्ये स्वरान् प्रागादि विन्यसेत् ॥ ५ ॥  
  
ईशान्तांस्तु द्विशः पश्चान्नामाद्यर्ण यतो भवेत् ।  
तन्मुखं पार्श्वयोः पाणी कुक्षिः पादौ ततस्ततः ॥ ६ ॥  
  
पुच्छमेकमथो मध्यं पृष्ठमेकं षडङ्गवत् ।  
मुखे सर्वार्थसिद्धिः स्यात् करयोः सर्वसिद्धयः ॥ ७ ॥  
  
कुक्षौ तु नित्यनैष्फल्यं पादयोर्नैव सिद्धयः ।  
पुच्छे मृत्युस्तु नियतं सर्वार्थसिद्धयः ॥ ८ ॥  
  
तस्मात् तत् साधु विज्ञाय कुर्यात्सर्वं जपादिकम् ।  
  
प्। ३५०)  
  
इति । अथ कादिमतरीत्या श्रीविद्यामधिकृत्य कुलमूलावतारे -  
  
ब्रह्मनाडीगतानादिक्षान्तवर्णान् विभाव्य च ।  
अर्णं बिन्दुयुतं कृत्वा स्वेष्टमन्त्रं जपेत्सुधीः ॥ १ ॥  
  
अकारादिषु संयोज्य तथा कादिषु च क्रमात् ।  
क्षार्णं मेरुमथो तत्र कल्पयेज्जगदीश्वरि ॥ २ ॥  
  
तदा लिपिर्भवेदक्षमालार्धशतसङ्ख्यया ।  
अनया सर्वमन्त्राणां जपः सर्वार्थसाधकः ॥ ३ ॥  
  
क्षकारं मेरुसंस्थाने लकारादिविलोमतः ।  
एकैकान्तरितं मन्त्रं जपेदेवं फलप्रदम् ॥ ४ ॥  
  
इति । अत्राष्टोत्तरसहस्रं वाष्टोत्तरशतं वा यदा जपः कार्यः स्यात्तदा   
वर्गाष्टकविभेदेन भवेदष्टोत्तरं शतम् इति । अत्र   
वर्गाष्टकजपस्तद्दिष्टशतादिसङ्ख्यावसान एव कर्तव्यः । एष   
कृतयुगजपः । कलावेतच्चतुर्गुणजपादिकं कार्यमिति । श्रीतन्त्रराजे (५ प० ६८   
श्लो०)  
  
विद्यायाः साधनं सिद्धिं तद्व्रतं बर्ज्यमेव च ।  
तदाभिमुख्यचिह्नानि विघ्नानि प्राक्तनाद्यतः ॥ १ ॥  
  
शृणु क्रमेण देवेशि सर्वदा प्रीतिकारकम् ।  
येन मर्त्योऽपि सिद्ध्येत जीवन्मुक्तो भवन्मयः ॥ २ ॥  
  
स्रातः सुगन्धसलिलैः प्राक्पूजाप्रोक्तरूपवान् ।  
गुरुं वित्तेन सन्तोष्य रक्तागरे क्रमं भजेत् ॥ ३ ॥  
  
सन्ध्यात्रयेऽपि जपवान् सहस्रं मौनसंयुतः ।  
मोचागुडसितापेतं पयः पायसमर्पयेत् ॥ ४ ॥  
  
नीराजनं च कर्पूरैः कुर्यात् सन्ध्यासु तास्वपि ।  
होमं दशांशतः कुर्यात्तर्पणं चेन्दुमज्जलैः ॥ ५ ॥  
  
स्वनित्यादूर्ध्वतो जाप्यं त्रिसहस्रं दिनं प्रति ।  
कुर्यात्तेन भवेत् पूर्णं लक्षं पूर्णान्तमीश्वरि ॥ ६ ॥  
  
एवं लक्षत्रयं प्रोक्तं प्रथमे तु कृते युगे ।  
त्रेतायां द्विगुणं तद्वद्द्वापरे त्रिगुणम् स्मृतम् ॥ ७ ॥  
  
कलौ चतुर्गुणं प्रोक्तमक्षराणां च सङ्ख्यया ।  
तार्तीयसप्तसङ्ख्या सा तेन स्यादेकविंशतिः ॥ ८ ॥  
  
इति । तार्तीयकूटस्य स्वरव्यञ्जनबिन्दून् पृथक्कृत्य सप्ताक्षराणि भवन्ति   
तेषां सप्तानां वर्णानां प्रतिवर्णं त्रिलक्षमिति   
सम्भूयैकविंशतिलक्षजपः पुरश्चरणं कृतयुगे । कलावेतच्चतुर्गुणं   
जप इति पुरश्चरणमुक्तम् । पुरश्चरणं तु   
जपहोमतर्पण(स्वाभिषेक)ब्राह्मणभोजनात्मकं पञ्चाङ्गरूपं   
भवति । अत्रैतदङ्गपञ्चकं पूर्ववत् दशांशतः कार्यमिति (तन्त्रराजे तु   
होमसङ्ख्यासमसङ्ख्यं तर्पणमिति) विशेषः । तथा तत्रैव :  
  
तेनान्येषु युगेषु स्यात् सङ्ख्यावृद्धिरुदीरिता ।  
वनीताक्षोभतो भोगान्न विघ्न यदि जायते ॥ ९ ॥  
  
तासु सङ्ख्यासु पूर्णासु सम्प्रार्थ्य स्वं श्रयेत् क्रमम् ।  
वर्ज्यानि शृणु देवेशि तद्दिनेषु सदैव हि ॥ १० ॥  
  
नास्तिकैः सह संलापो मैथुनं परिनिन्दितम् ।  
चिन्ताशोकौ तथालापं देशान्तरपरिभ्रमम् ॥ ११ ॥  
  
तद्वासरेषु वर्ज्यानि प्रोक्तान्यन्यानि शाङ्करि ।  
शृणु सर्वत्र सर्वेषां सर्वदा नाशकानि च ॥ १२ ॥  
  
परक्षेत्रगृहस्त्रीषु वाञ्छा तन्निन्दनानि च ।  
स्त्रीषु रोषं प्रहारं च दुष्टास्वपि न योजयेत् ॥ १३ ॥  
  
सिद्धिचिह्नानि चोक्तानि वासनाकथने मया ।  
अनुकूल्यस्य चिह्नानि शृणु साधयतस्तदा ॥ १४ ॥  
  
साधयतः पुरश्चरणे निविष्टस्य । तदा पुरश्चरणकाल ।  
  
स्वप्ने पोतेषु वनितावृन्दैः सम्मेलनं निशि ।  
गजाद्रिसौधशृङ्गेषु विहारो राजदर्शनम् ॥ १५ ॥  
  
गजानामङ्गनानां च दर्शन नृत्यगीतयोः ।  
उत्सवं ससुरामांसदर्शनं स्पर्शनं तथा ॥ १६ ॥  
  
निन्द्यानि शृणु देवेशि विघ्नानर्थकराणि च ।  
कुष्णवर्णैर्भटैः स्वप्ने प्रहारस्तैललेपनम् ॥ १७ ॥  
  
मौथुनं परनारीभिरिन्द्रियच्यवनं तथा ।  
राष्ट्रक्षोभो वह्निवायुज(ननी?लभी) बन्धुनाशनम् ॥ १८ ॥  
  
गुरावुपेक्षासम्पत्तिर्वस्तूनां व्याधिबाधनम् ।  
अन्यमन्त्रार्चने श्रद्धा विघ्नो नित्यार्चनेऽनिशम् ॥ १९ ॥  
  
नराणां बहुभिः पुण्यैः कृतैर्बहुषु जन्मसु ।  
श्रद्धास्थैर्य सम्प्रदायसिद्धि नित्यार्चने भवेत् ॥ २० ॥  
  
अथ कूर्मचक्रम् । तत्रैव - (५ प० ८८ श्लो०)  
  
कूर्मस्थितिमविज्ञाय यो जपादिविधिस्थितः ।  
स नाप्नोति फलान्युक्तान्यन्यथा नाशकानि च ॥ २१ ॥  
  
तस्मात् कूर्मविभागं तु विज्ञायाखिलमाचरेत् ।  
स चतुर्धा स्थितो लोके तत्प्रकारं शृणु प्रिये ॥ २२ ॥  
  
प्। ३५१)  
  
प्रथमस्तु परः कूर्मस्ततो देशगतस्तथा ।  
ग्रामगो गृहगश्चेति चतुर्धा तद्व्यवस्थितिः ॥ २३ ॥  
  
देशं ग्रामं गृहं वास्तुं नवधा विभजेत्ततः ।  
प्रागादिपश्चिमान्तं तु कादिमान्तानि विन्यसेत् ॥ २४ ॥  
  
अक्षराणि समान्येव चत्वारि परयोर्न्यसेत् ।  
ईशो द्वयमथो मध्ये स्वरान् प्रागादि विन्यसेत् ॥ २५ ॥  
  
ईशान्तासु द्विशः पश्चान्नामाद्यर्ण यतो भवेत् ।  
तन्मुखं पार्श्वयोः पाणी कुक्षिः पादौ ततस्ततः ॥ २६ ॥  
  
पुच्छमेकमतो मध्यं पृष्ठमेकं षडङ्गवान् ।  
मुखे सर्वार्थसिद्धिः स्यात् करयोरल्पसिद्धिकृत् ॥ २७ ॥  
  
कुक्षौ तु नित्यनैष्फल्यं पादयोः सर्वहानिकृत् ।  
पुच्छे मृतिस्तु नियता पृष्ठे सर्वार्थदायकम् ॥ २८ ॥  
  
तस्मात् तत्साधु विज्ञाय कुर्यात् सर्व समाहितम् ।  
व्यञ्जनं देशकूर्मे स्याद् गृहकूर्मे स्वरास्तथा ॥ २९ ॥  
  
ग्रामादिकूर्म द्वितयं परकूर्मे नतु द्वयम् ।  
नित्यं पूर्वमुखो यस्मात्तेन तत्सिद्धिरीरिता ॥ ३० ॥  
  
एवं कूर्मविभागोऽयमीरितस्ते चतुर्विधः ।  
मन्त्राणां येन सिद्धिः स्यात्सर्वेषां सर्वतस्तदा ॥ ३१ ॥  
  
संवर्द्ध्यामविस्तारं हृत्वाष्टभिस्तु शेषतः ।  
विज्ञाय वर्ग तेष्वेकं नामाद्यं नाम्नि कल्पयेत् ॥ ३२ ॥  
  
तत्तत्स्थानेषु नियतमनर्थशून्यता तथा ।  
वास्तुष्वज्ञातरूपेषु प्रसिद्धं नामतो भवेत् ॥ ३३ ॥  
  
इति । अत्र व्यञ्जनयुक्तेऽपि देशनामनि व्यञ्जनस्य प्राधान्यं देशकूर्मे   
ज्ञेयम् तथैव ग्रामकूर्मे स्वरस्य ज्ञेयमिति । केवलस्वरयुक्ते तु सर्वत्र   
स्वरस्यारि(बहिः)कोष्ठं मुखं ज्ञेयम् । देवीयामले :  
  
कुरुक्षेत्रे प्रयागे च गङ्गासागरसङ्गमे ।  
महाकाले च काश्यां च दीपस्थानं न चिन्तयेत् ॥ १ ॥  
  
इति । तत्र प्रयोगस्तु : तत्र समुद्रतीरनदीपर्वतशृङ्ग समुद्रगामिनीनदीतीर   
विष्णुगृहविविक्तनिजगृहगोष्ठाश्वत्थबिल्वमूलजलाशयपश्चिमाभिमुखवृ।  
सशून्यशिवालयगुरुसन्निधितुलसीवनस्वेष्ठदेवतासन्निधि-  
पुण्यक्षेत्रतीर्थवनोपवननदीह्रदस्वाभिमतस्थान   
म्लेच्छदुष्टमृगव्यालशङ्कावर्जितैकान्तनिन्दारहितधार्मिक   
स्वेष्टदेवताभक्तजनाश्रयसुभिक्षनिरुपद्रव(राज)तत्सचिवादिगमनागमन  
रहितस्थानान्येषामन्यतमं स्थानं ग्रामे क्रोशमात्रं नगरे   
क्रोशद्वयमात्रं नदीपर्वततीर्थादौ परिमाणरहितम् अमुकस्येह मन्त्रस्य   
पुरश्चरणसिद्धये । मयेयं गृह्यते भूमिर्मन्त्रो मे सिद्ध्यतामितिमन्त्रेण   
भूमिपरिग्रहं विधाय क्षीरवृक्षभवान्वितस्तिमितान् दश कीलान्   
कृत्वास्त्रमन्त्रेण पृथगष्टधाभिमन्त्र्य पूर्वाद्यष्टसु दिक्षु   
इन्द्रेशानयोर्मध्ये निर्-ऋतिवरुणयोर्मध्ये च निखनेत् । तेष्वस्त्रं च सम्पूज्य   
तेषु स्थानेष्विन्द्रादिदशदिक्पालेभ्यो माषभक्तबलिं दद्यात् । ततः   
क्षेत्रपालं गणेशं वास्तुपुरुषं सम्पूज्य प्राक्प्रत्यगायता   
दक्षिणोत्तरायताश्चतस्रश्चतस्रो रेखा विलिख्य नव कोष्ठानि कृत्वा तेषु   
पूर्वादिक्रमेण कचटतपयशाख्यान् सप्तवर्गान् सप्तकोष्ठेषु   
विलिख्येशानकोष्ठे लक्षौ विलिख्य मध्यकोष्ठं तथैव नवधा विभज्य   
पूर्वादिक्रमेण द्विशो द्विशः षोडशस्वरानष्टोष्ठेषु विलिखेदिति   
कूर्मचक्रं निर्माय तत्र मध्यनवके मध्ये पूर्वादिक्रमेणाष्टसु दिक्षु   
चामृतवृषभशौलराजवासुक्यार्थकृच्छक्तिपद्मयोनिमहाशङ्ख-  
च्छायाच्छत्रगणान् नवक्षेत्रपालान् प्रणवादिचतुर्थीनमोऽन्ततत्तन्नाम्ना   
सम्पूज्य ग्रामनामाद्यक्षरयुक्तकोष्ठदिशि कूर्ममुखे तदलाभे मध्ये   
कूर्मपृष्ठे वा मुखादधःकोष्ठद्वयान्यतमे कूर्महस्ते वा गृहं   
जपार्थं शीतवातातपनिवारणक्षमं कुर्यात् । कालिकोद्भवे :  
  
स्थानसाधकयोर्नाम्नोररित्वं यत्र विद्यते ।  
तदक्षशास्त्रतो ज्ञात्वा तत्र सम्यक् परित्यजेत् ॥ १ ॥  
  
इति । अक्षशास्त्रे -  
  
अरित्वमद्वयस्योक्तं गकारेण परस्परम् ।  
ऋद्वयस्य ठकारेण ठकारस्यापि तेन च ॥ २ ॥  
  
ऌद्वयस्य पकारेण पकारस्यापि ऌद्वयम् ।  
ओद्वयस्य षकारेण षकारस्यौयुगेन च ॥ २ ॥  
  
जकारस्य टकारेण झकारस्य खकारतः ।  
डकारस्य तकारेण फकारस्य धकारतः ॥ ३ ॥  
  
भकारस्य तु रेफेण यकारस्य सकारतः ।  
अरित्वमेषां वर्णानामन्येषां मित्रभावना ॥ ४ ॥  
  
कूर्मचक्रे रिपुस्थानं साधको यत्नतस्त्यजेत् ।  
यथा गर्गस्य वैरी स्यादट्टहासं महत्पुरम् ॥ ५ ॥  
  
गयामरेश्वरस्यैवमाकाराद्येषु योजयेत् ।  
ऋजुभट्टस्य ठक्काख्यम् ऌतकस्यारिः पद्मकम् ॥ ६ ॥  
  
उड्डियाणं षण्मुखस्य रौद्रं षड्गुणकस्य च ।  
ज्यन्ती टङ्कधारस्य खन्धारम् ऋंॠ(झञ्झ)णस्य च ॥ ७ ॥  
  
प्। ३५२)  
  
डाकदेवस्य ताराख्यं धर्माख्यं फण्डिभट्टतः ।  
भद्रस्य रम्यकं चैव यज्ञदत्तस्य सोमकः ॥ ८ ॥  
  
एवं क्रमेण संशोध्य वैरिस्थानं त्यजेद्वुधः ।  
  
इति ॥ अथ माला - सातु द्विविधा मातृकाक्षरमयी रुद्राक्षादिमणिमयी चेति ।   
तत्र प्रथमामाहोत्तरतन्त्रे -  
  
अकारादिक्षकारान्तैर्बिन्दुमन्मातृकाक्षरैः ।  
अनुलोमविलोमस्थैः कॢप्तया वर्णमालया ॥ १ ॥  
  
प्रत्येकवर्णयुक्मन्त्रा जप्ताः स्युः सर्वसिद्धिदाः ।  
वैरिमन्त्रा अपि नॄणां सुसिद्धाद्यास्तु किं पुनः ॥ २ ॥  
  
इति । शारदातिलके -  
  
आदिक्षान्तार्णयोगित्वादक्षमालेति कीर्तिता ।  
तद्वर्णसङ्ख्यमणिभिर्जपमालां प्रकल्पयेत् ॥ १ ॥  
  
इति । ज्ञानार्णवे -  
  
अकारः प्रथमो देवि क्षकारोऽन्त्यस्ततः परम् ।  
अक्षमालेति विख्याता मातृकावर्णरूपिणी ॥  
  
इति । अत्र वर्गाष्टकजपस्तु उद्दिष्टसङ्ख्यावसाने कार्यः ।  
तदुक्तं मातृकार्णवे -  
  
आरभ्याकारमादौ मनसि परिजपेन्मातृकां सावसानां  
धृत्वा तच्चावसानं पुनरपि च पठेदाअन्तमेवावरोहे ।  
लान्तानष्टौ च वर्णास्तदनु परिजपेद्भूय एवावसाने  
क्षान्तं संहारयुक्तं पशुपतिगदिता यामले मालिकेयम् ॥ १ ॥  
  
इति । धृत्वा मेरुस्थाने । अवसानं क्षकारम् । लान्तान् कचटतपयशलाख्यान् ।   
तदनूद्दिष्टसङ्ख्यासमाप्त्यनन्तरम् ॥ अवसाने उद्दिष्टशताद्यवसाने ।   
एवोऽवधारणे ॥ द्वितीया तूत्तरतन्त्रे :  
  
अथ वक्ष्येऽक्षमालाया विधानं मन्त्रिकाम्यया ।  
पञ्चविंशतिभिः प्रोक्ता मणिभिर्भुक्तिदायिनी ॥ १ ॥  
  
त्रिंशद्भिर्धनदा सप्तविंशत्याक्षैस्तु सर्वदा ।  
अभिचारकरी पञ्चदशभिः परिकल्पिता ॥ २ ॥  
  
चतुष्पञ्चाशदक्षैः सा काम्यकर्मसु सिद्धिदा ।  
अष्टोत्तरशतैः कॢप्ता सर्वाभीष्टप्रदा मता ॥ ३ ॥  
  
मणयः शङ्खसम्भूताः प्रोक्ता लक्ष्मीप्रदा मताः ।  
मुक्तिप्रदाः स्फटिकजाः पद्माक्षाः पुष्टिवर्धनाः ॥ ४ ॥  
  
भुक्तिमुक्तिप्रदाः प्रोक्ता रुद्राक्षाः सर्वसिद्धिदाः ।  
पुत्रजीवभवाः पुत्रपशुधान्यसमृद्धिदाः ॥ ५ ॥  
  
विद्रुमोत्थास्तु मणयो धनसौभाग्यवश्यदाः ।  
मौक्तिका मुक्तिदाः प्रोक्ताः सर्वसम्पत्समृद्धिदाः ॥ ६ ॥  
  
पापापहाः कुशमयाः कामदाः स्वर्णरूप्यजा ।  
  
इति । तथा शारदातिलके - (२३ प० ११८ श्लो०)  
  
रुद्राक्षमालिका सूते जपे जापिमनोरथान् ।  
पद्माक्षैर्विहिता माला शत्रूणां नाशिनी मता ॥ १ ॥  
  
कुशग्रन्थिमयी माला सद्यः पापप्रणाशिनी ।  
पुत्रजीवफलैः कॢप्ता कुरुते पुत्रसम्पदम् ॥ २ ॥  
  
निर्मिता रूप्यमणिभिर्जपमालेप्सितप्रदा ।  
हिरण्मयैर्विरचिता माला कामान् प्रयच्छति ॥ ३ ॥  
  
प्रवालैर्विहिता माला प्रयच्छेत् पुष्कलं धनम् ।  
सौभाग्यं स्फाटिकी माला मौक्तिकैर्विहिता श्रियम् ॥ ४ ॥  
  
निर्मिता शङ्खमणिभिः कुरुते कीर्तिमव्ययाम् ।  
सर्वैरेतैर्विरचिता माला सा मुक्तये नृणाम् ॥ ५ ॥  
  
इति ॥ सर्वैरिति एकेन पञ्चमिः पञ्चभिरिति केचित् । मिश्रणे तु निषेधमाह   
उत्तरतन्त्रे -  
  
इन्द्राक्षैर्यदि जप्येत् रुद्राक्षैः स्फाटिकैस्तथा ॥  
नान्यन्मध्ये प्रयोक्तव्यं पुत्रजीवादिकं च यत् ॥ १ ॥  
  
यदन्यत्तु प्रयुञ्जीत मालायां जपकर्मणि ।  
तस्य कामं च मोक्षं च न ददाति प्रियङ्करी ॥ २ ॥  
  
जन्मान्तरे जायतेऽसौ वेदवेदाङ्गपारगः ।  
मिश्रीभावं ततो याति चण्डालैः पापकर्मभिः ॥ ३ ॥  
  
इति । ब्रह्मयामले -  
  
खड्गशृङ्गस्य या माला पितृणां मोक्षदायिनी ।  
निशादारुकृता वश्ये लाक्षया ज्वरकर्मणि ॥ १ ॥  
  
प्। ३५३)  
  
अर्कस्योच्चाटने कार्या श्रीफलैर्ज्ञानसाधने ।  
गजदन्तस्य मणिभिः कुर्यात् सर्वार्थदायिनी ॥ २ ॥  
  
राजतो सर्ववश्येषु मोहने ताम्रजा स्मृता ।  
मारणे चायसी प्रोक्ता श्रीफलैर्बिल्वकाष्ठजैः ॥ ३ ॥  
  
सा पुनस्त्रिविधा प्रोक्ता सात्त्विकी राजसी तथा ।  
तामसी चेति तास्वाद्या शतैरष्टोत्तरैः शुभैः ॥ ४ ॥  
  
मणिभिः शङ्खसम्भूतैः श्वेतपद्मसमुद्भवैः ।  
मणिभिः सात्त्विको पुत्रजीवै रजतसम्भवैः ॥ ५ ॥  
  
श्वेतचन्दनसम्भूतैरन्यैः श्वेततरूद्भवैः ।  
कुशग्रन्थिभवैः कॢप्ता राजसी चतुरुत्तरैः ॥ ६ ॥  
  
पञ्चाशद्भी रक्तपद्मबीजैश्च रक्तचन्दनैः ।  
सौवर्णै रक्ततरुजैः पीतसारसमुद्भवैः ॥ ७ ॥  
  
पद्मकाष्ठसमुद्भूतै रजनीकाष्ठसम्भवैः ।  
देवदारुसमुद्भूतैः कृष्णाकाष्ठसमुद्भवैः ॥ ८ ॥  
  
मणिभिस्तामसी चाष्टाविंशद्भिर्मणिभिः कृता ।  
सा शमीनिम्बबिम्वाक्षैरिन्द्रभद्रसमुद्भवैः ॥ ९ ॥  
  
कपिशार्दूल-ऋक्षाणां जन्तूनामस्थिसम्भवैः ।  
नराश्वरासभेभानां स्नायुभिर्ग्रथितैरपि ॥ १० ॥  
  
तत्तत्कार्यविभेदेन सा सा कार्या विपश्चिता ।  
  
इति । कुशग्रन्थिमाला तु ब्राह्मणानामेव । कुशग्रन्थ्या जपेद्विप्रः   
सुवर्णमणिभिर्नृपः । पुत्रजीवैर्जपेद्वैश्यः पद्माक्षैः सर्व एव च ॥ इति   
नारदवचनात् । गोपालस्य जपे तु पद्माक्षमालातीव प्रशस्ता गौतमेन   
तन्मात्रविधानात् । यथा : समाहितमना भूत्वा पद्मबीजाख्यमालया   
जपेत् इति । नारदपञ्चरात्रेऽपि : जपस्य गणानां प्राहुः   
पद्माक्षैर्भक्तिवर्द्धनैः इति । वैष्णवानामपि रुद्राक्षमालातीव प्रशस्ता   
। यस्तु भागवतो भूत्वे त्युपक्रम्य रुद्राक्षैश्चोत्तमाम् इति वराहवचनात् ॥  
  
अथ जपमालासंस्कारकालः । तत्र योगिनीतन्त्रे -  
  
द्वादश्यां वैष्णवी माला कर्तव्या साधकोत्तमैः ।  
मन्त्रज्ञैर्विष्णुमन्त्रेण दिव्यभागे प्रयत्नतः ॥ १ ॥  
  
इति । दिव्यभागे पूर्वाह्ने । शक्तीनामपि कर्तव्या भुक्त्वा रात्रौ यथाविधि ।   
भोजनं तु दिवस एव ।  
  
अष्टम्यां च नवम्यां च त्रयोदश्यां तथैव च ।  
चतुर्दश्यां तथा कुर्याच्छिवस्यापि सुरेश्वरि ॥ १ ॥  
  
चतुर्थ्यां गणनाथस्य मध्याह्ने भास्करस्य तु ।  
पूर्वाह्ने देवि कर्तव्या सप्तम्यां जगदीश्वरि ॥ २ ॥  
  
इति ॥ अथ सूत्राणि तत्रैव -  
  
पट्टसूत्रकृता माला देव्याः प्रीतिकरी सदा ।  
कार्पासैर्वैष्णवी माला पद्मसूत्रैरथापि वा ॥ १ ॥  
  
ऊर्णाभिर्वाल्कलैर्वापि शैवी माला प्रकीर्तिता ।  
कार्पाससूत्रैरन्येषां विदध्याञ्जपमालिकाम् ॥ २ ॥  
  
इति । कार्पाससूत्रे विशेषस्तत्रैव । ततो द्विजेन्द्रपुण्यस्त्रीनिर्मितं ग्रन्थिवर्जितम् ।   
विष्णुं त्रिगुणीकृत्य सूत्रं प्रक्षाल्य यत्नतः ॥ कालोत्तरे स्कन्द उवाच  
  
देवदेव महादेव सृष्टिस्थितलयेश्वर ।  
रुद्राक्षैर्जपमाला तु कथं कार्या महेश्वर ॥ १ ॥  
  
संस्कारश्च कथं तात कर्तव्यः कीदृशं फलम् ।  
  
ईश्वर उवाच  
  
शृणु षण्मुख वक्ष्यामि रुद्राक्षैः क्रियते यथा ।  
जपमाला विधानेन येन सा जपसिद्धिदा ॥ ३ ॥  
  
एकवक्त्रैर्द्विवक्त्रैश्च चतुर्वक्त्रैश्च पञ्चभिः ।  
षड्वक्त्रैर्वाथ कर्तव्या (निथो) मिश्रैस्तु वर्जयेत् ॥ ४ ॥  
  
मुखे मुखं तु कर्तव्यं मुखे मूलं तु वर्जयेत् ।  
रुद्राक्षस्योत्तमं प्रोक्तं मुखं पृष्ठं तु निम्नगम् ॥ ५ ॥  
  
धात्रीफलप्रमाणेन श्रेष्टमेतदुदाहृतम् ।  
बदरार्धप्रमाणेन चणकान्मध्यमाधये ॥ ६ ॥  
  
ऊर्ध्ववक्त्रं तु मेर्वाख्यं कर्तव्यं तन्न लङ्घयेत् ।  
नवेन तन्तुना चैतद् ग्रथनीयमसंस्पृशत् ॥ ७ ॥  
  
प्। ३५४)  
  
इति । असंस्पृशत् त्वन्योन्यस्य । उत्तरतन्त्रे  
  
एको मेरुस्तत्र देयः सर्वेभ्यः स्थूलसम्भवः ।  
आद्यं स्थूलं ततस्तस्मात् न्यूनं न्यूनतरं तथा ॥ १ ॥  
  
विन्यसेत् क्रमतस्तस्मात् सर्पाकारा च सा यतः ।  
ब्रह्मग्रन्थियुतं कुर्यात् प्रतिबीजं यथाविधि ॥ २ ॥  
  
अथवा ग्रन्थिरहितं दृढरज्जुसमन्वितम् ।  
त्रिरावृत्त्याश्च मध्येन चार्धवृत्त्यान्तदेशतः ॥ ३ ॥  
  
ग्रन्थिः प्रदक्षिणावर्तः स ब्रह्मग्रन्थिसञ्ज्ञितः ।  
  
इति । तथा कालोत्तरे : एकभक्तं विधायाथ (दौ) साधको ग्रथयेत् स्वयम् ।   
एकभक्तं तु पूर्वदिने नतु तद्दिने अन्यथा पूर्वाह्ने क्रियमाणायाः   
प्रतिष्ठायाः पूर्वं भोजनासम्भवादयुक्तत्वाच्च ।  
  
कृतनित्यक्रियः शुद्धः उक्तेष्वक्षेषु मन्त्रवित् ।  
यथाकामं यथालाभमक्षानानीय यत्नतः ॥ १ ॥  
  
वक्त्रसाङ्कर्याकरणे यत्न उक्तः ।  
  
अन्योन्यसमरूपाणि नातिस्थूलकृशानि च ।  
कीटादिभिरदष्टानि न जीर्णानि नवानि च ॥ २ ॥  
  
गव्यैस्तु पञ्चभिस्तानि प्रक्षाल्य च पृथक् पृथक् ।  
  
आदौ पूर्वदिने । अक्षान् रुद्राक्षान् । यथाकामं वक्त्रभेदे   
फलभेदश्रवणात् । शक्तिव्यतिरिक्तमेकभक्तं ज्ञेयम् ॥ पञ्चगव्यं तु   
नृसिंहपुराणे  
  
दुग्धं काञ्चनवर्णायाः श्वेतायाश्चैव गोमयम् ।  
गोमूत्रं ताम्रवर्णाया नीलायाश्च भवेद्दधि ॥ १ ॥  
  
घृतं वै कृष्णवर्णाया इत्येतत्पञ्चगव्यकम् ।  
गवां वर्णास्तु सुलभाः सन्ति देशेषु यत्र च ॥ २ ॥  
  
तत्र वर्णविभागेन पञ्चगव्यानि चाहरेत् ।  
वर्णालाभे न दोषोऽस्ति मात्राहीनं तु वर्जयेत् ॥ ३ ॥  
  
गोशकृद्द्विगुणं मूत्रं सर्पिदद्याच्चतुर्गुणम् ।  
क्षीरमष्टगुणं प्रोक्तं पञ्चगव्ये तथा दधि ॥ ४ ॥  
  
गायव्यादाय गोमूत्रं गन्धद्वारेति गोमयम् ।  
आप्यायस्वेति च क्षीरं दधिक्राब्णेत्यृच्या दधि ॥ ५ ॥  
  
तेजोऽसि शुक्रभित्याज्यं देवस्य त्वा कुशोदकम् ।  
सद्योजातेति मन्त्रेण क्षालयेत् पञ्चगव्यकैः ॥ ६ ॥  
  
प्रक्षाल्येत्युक्तं कथं तदिति विवृणोति स्वयम् । सद्य इति पञ्चगव्यैर्जलैश्च ।   
क्षालयेत् पञ्चगव्येन सद्योजातेन सज्जलैः । इति तत्त्वसारवचनात् ।  
  
चन्दनागुरुगन्धाद्यैर्वामदेवेन घर्षयेत् ।  
धूपयेत् तामघोरेण कृष्णागुरुसुगुग्गुलैः ॥ १ ॥  
  
तत्पुरुषाख्यमन्त्रेण लेपयेच्चन्दनादिभिः ।  
  
आदिपदेन कर्पूरकस्तूरीकुङ्कुमादीनि गृह्यन्ते । मन्त्रयेत् पञ्चमेनैव   
प्रत्येकं तु शतं शतम् । मेरुं च पञ्चमेनैव तथाघोरेण मन्त्रयेत् ॥ इति ।   
शैवागमे :  
  
अश्वत्थपत्रनवकैः (कं) पद्माकारेण कल्पयेत् ।  
सूत्रं मणींश्च गन्धाद्भिः क्षालितांस्तत्र निक्षिपेत् ॥ १ ॥  
  
तारं शक्तिं मातृकां च सूत्रे रुद्राक्षके पृथक् ।  
विन्यस्य पूजयेदाज्यैर्जुहुयाच्चैव शक्तितः ॥ २ ॥  
  
मणिमेकैकमादाय सूत्रे तत्र तु योजयेत् ।  
गोपुच्छसदृशी कार्या एकाग्रा वा समेरुका ॥ ३ ॥  
  
मुद्राष्टकं दर्शयित्वा प्रत्येकं पूजयेत् क्रमात् ।  
ग्रथितं पञ्चभिर्मन्त्रैः पूर्ववच्च सदा शिवे ॥ ४ ॥  
  
इति । मन्त्रैः सद्योजातादिभिः पञ्चभिः । होमोऽप्येभिरेव मन्त्रैः ।   
पूजाहोमयोरेकमन्त्रस्यावश्यकत्वात् । एकाग्रेति समरूपः । मुद्राष्टकं   
त्वावाहनादि अनन्तरं पूजाविधानात् । अन्यमणिष्वप्ययं संस्कार इति यत्   
वदन्ति तदज्ञानविजृम्भितम् । रुद्राक्षाणामयं प्रोक्तः संस्कारः   
श्रुतिचोदितः । इतरेषु तु तन्त्रोक्तः कर्तव्यो गुरुसाधकैः । इति कालोत्तरवचनादेव   
॥ अथ रुद्राक्षमाहात्म्यं तदुत्पत्तिस्तन्मुखभेदास्तत्फलानि च । तत्र   
स्कन्दपुराणे :  
  
त्रिपुरो नामदैत्यस्तु पुरासीदतिदूर्जयः ।  
जितास्तेन सुराः सर्वे ब्रह्मविष्ण्वीन्द्रदेवताः ॥ १ ॥  
  
त्रिपुरस्य वधार्थाय देवानां पालनाय च ।  
लोकानां भयनाशाय ऋतुधर्मप्रवृत्तये ॥ २ ॥  
  
सर्वदेवमयं दिव्यं ज्वलितं घोररूपकम् ।  
चिन्तितं यन्मया पुत्र अघोरास्त्रमनुत्तमम् ॥ ३ ॥  
  
प्। ३५५)  
  
निष्ठायास्तस्य भार्यायास्तावद्यावददृश्यत् ।  
दिव्यवर्षसहस्राणि चक्षुरुन्मीलितं तया ॥ ४ ॥  
  
पुटाभ्यामाकुलाक्षिभ्यां पतिता जलबिन्दवः ।  
ते चास्रुबिन्दवो जाता महारुद्राक्षवृक्षकाः ॥ ५ ॥  
  
स्थावरत्वमनुप्राप्ता मर्त्यानुग्रहकारणात् ।  
फलन्ति सर्वकालं हि अविच्छिन्नफलप्रदाः ॥ ६ ॥  
  
इति । वासिष्ठे लैङ्गए -  
  
ब्रह्मेन्द्रमुख्यसकलामररक्षणार्थे शम्भोः पुरासुरविमर्दनकृत्यकाले   
।  
तत् त्रैपुरेक्षणनिरोधभवाद्धि वारि रुद्राक्षवृक्षनिकराणि तदा बभूवुः   
॥ १ ॥  
  
रुद्राक्षान् कण्ठदेशे दशनपरिमितान् मस्तके विंशती द्वे  
षट्षट् कर्णप्रदेशे करयुगलगतान् द्वादश द्वादशैव ।  
बाह्वोरिन्दोः कलाभिः पृथगिति गदितं चैकमेकं शिखायां   
वक्षस्यष्टाधिकं यः कलयति च शतं स स्वयं नीलकण्ठः ॥ २ ॥  
  
रुद्राक्षबीजमिति ये भुवि धारयन्ति हस्ते च मूर्धनि तथोरसि भूमिं (रि)   
भागे ॥  
  
ते सम्वसन्ति सदृशाः यम(शत) पत्रनेत्रपद्मासनेन्द्रसुरकिन्नरपत्तनेषु ॥   
३ ॥  
  
शिरो माला च षट्त्रिंशद् द्वादश कण्ठमालिका ।  
कूर्परे षोडश प्रोक्ता द्वादश मणिबन्धयोः ॥ ४ ॥  
  
अष्टोत्तरशतैर्युक्तमुपवीतं विधीयते ।  
तदर्धमुरसो माला शिखायामेकमुच्यते ॥ ५ ॥  
  
कर्णयोश्चापि षट्सङ्ख्या धारणक्रम ईरितः ।  
सङ्ख्याहीनं न कर्तव्यमधिकं नैव दुष्यति ॥ ६ ॥  
  
सङ्ख्याभेदे प्रवक्ष्यामि जपमाला तु या भवेत् ।  
मोक्षार्थे पञ्चविंशत्या सप्तविंशतिः पौष्टिके ॥ ७ ॥  
  
त्रिंशच्च धनसम्पत्त्यै पञ्चदशाभिचारके ।  
ब्राह्मणः क्षत्रियो वैश्यः शूद्रश्चेति चतुर्विधः ॥ ८ ॥  
  
श्वेतो रक्तः सुवर्णाभः कृष्णवर्णः क्रमादमी ।  
एतेषु ब्राह्मणः श्रेष्ठो जपमालाकृते भृशम् ॥ ९ ॥  
  
अलाभे तु द्विजातीनामपि वा स्वस्वजातयः ।  
अतिस्थूलोऽतिसूक्ष्मश्च स्फुटितो भङ्गुरो लघुः ॥ १० ॥  
  
छिन्नः पुराधृतो जीर्णो रुद्राक्षो न वरः स्मृतः ।  
मणौ यदुन्नतं स्थानं मुखं पृष्ठं तु निम्नकम् ॥ ११ ॥  
  
घटयेदेकदिग् वत्स मणीन् सद्दन्तपङ्क्तिवत् ।  
अन्योन्यघर्षणादेव जपहानिर्भवेद् ध्रुवम् ॥ १२ ॥  
  
दृढेन रज्जुना तेन वर्तनत्रयरूपतः ।  
अन्योन्यमध्यदेशे तु कर्तव्या ग्रन्थयः शुभाः ॥ १३ ॥  
  
चतुर्दशान्तं वक्त्राणि रुद्राक्षाणां क्रमाद्भवेत् ।  
धारणस्य फलं तेषां वक्ष्यते विधिवत् क्रमात् ॥ १४ ॥  
  
एकवक्त्रः शिवः साक्षाद् ब्रह्महत्यां व्यपोहति ।  
द्विवक्त्रं देवदेव्यौ तु गोवधं नाशयेद् ध्रुवम् ॥ १५ ॥  
  
त्रिवक्त्रमनलः साक्षात् स्त्रीहत्यां हरति क्षणात् ।  
चतुर्वक्त्रः स्वयं ब्रह्मा गुरुहत्यां व्यपोहति ॥ १६ ॥  
  
पञ्चवक्त्रः शिवः साक्षात् सर्वपापैः प्रमुच्यते ।  
षड्वक्त्रः कार्तिकेयस्तु धारयेद्दक्षिणे करे ॥ १७ ॥  
  
ब्रह्महत्यादिभिर्पापैर्मुच्यते नात्र संशयः ।  
सप्तवक्त्रो महानागो ह्यनन्तो नाम नामतः ॥ १८ ॥  
  
गोवधस्वर्णचौर्याभ्यां मुच्यते सर्वदा नरः ।  
अष्टवक्त्रो महासेन साक्षाद्देवो गणाधिपः ॥ १९ ॥  
  
विघ्नास्तस्य प्रणश्यन्ति सोऽन्ते याति परां गतिम् ।  
नववक्त्रो भैरवः स्याद् धारयेद्वामहस्तके ॥ २० ॥  
  
भुक्तिदो मुक्तिदः प्रोक्तो मम तुल्यो बली भवेत् ।  
दशवक्त्रो भवेद्वत्स साक्षाद्देवो जनार्दनः ॥ २१ ॥  
  
पिशाचग्रहवेतालब्रह्मराक्षसपन्नगैः ।  
सम्भवानि च दोषाणि क्षिप्रं नश्यन्ति धारणात् ॥ २२ ॥  
  
वक्त्रैकादशरुद्राक्ष रुद्रा एकादश स्मृताः ।  
शिखायां धारयेन्नित्यं तस्य पुण्यफलं शृणु ॥ २३ ॥  
  
अश्वमेघसहस्रस्य वाजिपेयशतस्य च ।  
गवां शतसहस्रस्य सम्यग्दत्तस्य यत्फलम् ॥ २४ ॥  
  
तत्फलं समवाप्नोति वक्त्रैकादशधारणात् ।  
वक्त्रद्वादशरुद्राक्षं भास्करद्वादशात्मकम् ॥ २५ ॥  
  
बहुस्वर्णाश्वगोमेधफलं प्राप्नोति धारणात् ।  
वक्त्रत्रयोदशं वत्स रुद्राक्षं यदि धारयेत् ॥ २६ ॥  
  
पूज्यते सततं देवैः प्राप्यते पुण्यमुत्तमम् ।  
चतुर्दशसुवक्त्रं वै रुद्राक्षं यदि धारयेत् ॥ २७ ॥  
  
प्। ३५६)  
  
मूर्ध्नि स्थिते तु वै नित्यं तस्मिन् यो म्रियते नरः ।  
पवित्रमयवक्त्रस्तु (?) शशिखण्डशिराः स्वयम् ॥ २८ ॥  
  
वन्द्यते सततं देवैः सत्यं च शृणु षण्मुख ।  
बहुलं प्राप्यते पुण्यं भाग्यवान् जायते नरः ॥ २९ ॥  
  
स्नाने दाने जपे होमे वैश्वदेवे सुरार्चने ।  
प्रायश्चित्ते तथा श्राद्धे दीक्षाकाले विशेषतः ॥ ३० ॥  
  
रुद्राक्षधारी भूत्वा च यत्किञ्चित् कर्म वैदिकम् ।  
यो विप्रः सततं कुर्यात् तत्कर्म सफलं भवेत् ॥ ३१ ॥  
  
इति । पद्मपुराणे -  
  
कण्ठे शिरसि हस्ते च कर्णयोरुपवीतके ।  
रुद्राक्षधारणादेव रुद्रो भवति मानवः ॥ १ ॥  
  
इति । शैवपूराणे -  
  
रुद्राक्षान् धारयेद्विप्रः सन्ध्यादिषु च कर्मसु ।  
तत्सर्वं सफलं प्रोक्तं लक्षकोटिगुणं ध्रुवम् ॥ १ ॥  
  
लिङ्गदर्शनवत् पुण्यं भवेद्रुद्राक्षदर्शनात् ।  
ततः कोटिशतं पुण्यं लभते धारणान्नरः ॥ २ ॥  
  
शिरसा धारणाद् कोटिः कर्णयोर्दश कोटयः ।  
गले बद्धवा कोटिशतं मूर्ध्नि कोटिसहस्रकम् ॥ ३ ॥  
  
अयुतं चोपवीते च लक्षकोटिर्भुजद्वये ।  
अप्रमेयफलं हस्ते सुरुद्राक्षधरो भवेत् ॥ ४ ॥  
  
इति । लैङ्गे वासिष्ठे -  
  
खादन्मांसं पिबन्मद्यं सङ्गच्छन्नन्त्यजातिभिः ।  
सद्यो भवति पूतात्मा रुद्राक्षे शिरसि स्थिते ॥ १ ॥  
  
इति । स्कन्दपुराणे -  
  
रुद्राक्षं कण्ठमाश्रित्य शुनोऽपि म्रियते यदि ।  
सोऽपि रुद्रत्वमाप्नोति किं पुनर्मानुषादयः ॥ १ ॥  
  
उच्छिष्टो वा विकर्मस्थो युक्तो वा सर्वपातकैः ।  
मुच्यते सर्वपापेभ्यो नरो रुद्राक्षधारणात् ॥ २ ॥  
  
रुद्राक्षमालिकां कण्ठे धारयन् भक्तिवर्जितः ।  
पापकर्मापि यो नित्यं रुद्रलोके महीयते ॥ ३ ॥  
  
इति । शैवपुराणे - अरुद्राक्षधरो भूत्वा यत्किञ्चित्कर्म वैदिकम् ।   
कुर्याद्विप्रस्तु यो मोहान्न स प्राप्नोति तत्फलम् इति । वासिष्ठे लैङ्गे -  
  
रुद्राक्षधारणे लज्ज येषामस्ति महमुने ।  
सङ्कीर्णा सा भवेद् ब्रह्मंस्तेषां वंशपरम्परा ॥ १ ॥  
  
इति । अथान्येषामक्षविशेषाणां तु योगिनीतन्त्रे -  
  
उक्तेष्वक्षेषूक्तसूत्रैर्ग्रथितां साधकोत्तमः ।  
मालां विधाय वै पात्रे क्वचिद्गन्धादिचर्चिताम् ॥ १ ॥  
  
भूतशुद्ध्यादिकां पूजां समाप्य तत्र पूजयेत् ।   
गणेशसूर्यविष्ण्वीशदूर्गाश्चावाह्य पूजयेत् ॥ २ ॥  
  
पञ्चगव्ये तु तां क्षिप्त्वा हौम्मन्त्रेण च मन्त्रवित् ।  
तस्मादुत्तोल्य तां मालां स्वर्णपात्रे निधाय च ॥ ३ ॥  
  
पयोदधिधृतक्षौद्रशर्कराद्यैरनुक्रमात् ।  
तयोधूपान्तिकैः कृत्वा पञ्चामृतविधिं बुधः ॥ ४ ॥  
  
क्रमात्तत्रैव संस्थाप्य स्नापयेच्छीतलैर्जलैः ।  
ततश्चन्दनसौगन्धिकस्तूरिकुङ्कुमादिभिः ॥ ५ ॥  
  
तां संलिप्य ह्सौम्बीजमष्टोत्तरशतं जपेत् ।  
तस्यां नवग्रहांश्चापि दिक्पालांश्च प्रपूजयेत् ॥ ६ ॥  
  
ततः सम्पूज्य च गुरुं गृह्णीयान्मालिकां शुभाम् ।  
  
इति । भैरवीतन्त्रे  
  
आदौ गणपतिं देवं सूर्यं विष्णुमुमापतिम् ।  
दुर्गां च पूजयेद् विद्वान् मालायां सुसमाहितः ॥ १ ॥  
  
पञ्चगव्ये क्षिपेन्मालां प्रासादेनाभिमन्त्रिताम् ।  
ततस्तूत्तोल्य तां मालां स्थापयेद्धेमपात्रके ॥ २ ॥  
  
अत्र प्रासादेन वक्ष्यमाणप्रासादमन्त्रेण ।  
  
पञ्चामृतेन संस्नाप्य शीतलेन जलेन च ।  
चन्दनेन सुगन्धेन कस्तूरीकुङ्कुमादिभिः ॥ ३ ॥  
  
अभिषेकं ततः कृत्वा मन्त्रेनानेन मन्त्रवित् ।  
प्रानं जीवसमारूढमौकारस्वरभूषितम् ॥ ४ ॥  
  
बिन्दुनादसमायुक्तं मन्त्रराजं प्रविन्यसेत् ।  
नव ग्रहान् पूजयित्वा ततो दिक्पालपूजनम् ॥ ५ ॥  
  
तिलेन घृतयुक्तेन शक्तितो होमयेत्ततः ।  
स्वर्णं तु दक्षिणां दद्याद् विप्रांस्तु परितोषयेत् ॥ ६ ॥  
  
प्। ३५७)  
  
इति । अनेन प्रासादेन । प्रविन्यसेदष्टोत्तरशतं जपेदित्यर्थः । प्राणो हकारः   
जीवः सकारः ह्सोम् इति । दक्षिणा आचार्याय ।   
स्वर्णपात्राभावेऽश्वत्थपात्रं ग्राह्यमुक्तयोगिनीतन्त्रवचनात् ।   
प्रकारान्तरं तु कुब्जिकातन्त्रे  
  
शिल्पिनं पूजयेदादौ वस्त्रगन्धानुलेपनैः ।  
संहृष्टः कारयेन्मालां विशुद्धां स्वर्णरूप्यिणीम् ॥ १ ॥  
  
यथायोग्यं वेधवतीं मालां कुर्याद्विचक्षणः ।  
वर्णमानेन सा कार्या पञ्चगव्ये त्र्यहं क्षिपेत् ॥ २ ॥  
  
वर्णमानेन मातृकावर्णमानेन तत्सङ्ख्ययेत्यर्थः । एतेन   
शतसङ्ख्यैरक्षैर्माला कार्येति प्राप्यते ।  
  
सूत्रं चापि चतुर्थेऽह्नि क्षालयेदस्त्रमन्त्रकैः ।  
समानवर्णसूत्रेण मापयेद् हृदयाणुना ॥ ३ ॥  
  
सुवर्णादिगुणैर्वापि ग्रन्थयेत् साधकोत्तमः ।  
ब्रह्मग्रन्थिं ततो दद्यान्नागपाशमथापि वा ॥ ४ ॥  
  
कवचेनाथ बध्नीयान्मालां ध्यानपरायणः ।  
सर्वशेषे ततो मेरुं सूत्रद्वयसमन्वितम् ॥ ५ ॥  
  
ग्रन्थयेत् तारयोगेन बध्नीयात् साधकोत्तमः ।  
एवं निष्पाद्य देवेशि प्रतिस्ठां च समाचरेत् ॥ ६ ॥  
  
स्थण्डिले मण्डलं कृत्वा यथाभागविधिक्रमात् ।  
पूजयित्वा यथान्यायमिष्टदेवमनुक्रमात् ॥ ७ ॥  
  
मण्डलं स्वेष्टदेवतापूजाचक्रम् ।  
  
न्यासपूर्णं जपेन्मन्त्रमष्टोत्तरसहस्रकम् ।  
जुहुयाच्च दशांशेन यस्य देवस्य यत्प्रियम् ॥ ८ ॥  
  
यत्प्रियमित्यनेन पुरश्चरणाङ्गहोमे यद्द्रव्यं यस्य देवस्योक्तं तेन   
होमयेदित्युक्तम् ।  
  
ततो मण्डलमध्ये तु तां मालां स्थापयेद् बुधः ।  
अस्त्रमन्त्रं ततो न्यस्य मूलमन्त्रं ततो न्यसेत् ॥ ९ ॥  
  
अङ्गानि तानि विन्यस्य देववत् परिचिन्तयेत् ।  
अभेदरूपमासाद्य मालां कुर्यात् तदात्मिकाम् ॥ १० ॥  
  
ततो बलिं यथान्यायं दद्यात् तैः साधकोत्तमः ।  
एवं प्रतिष्ठामापाद्य मालायामिष्टदेवताम् ॥ ११ ॥  
  
आचार्यं पूजयेन्मन्त्री शिल्पिनं च यथाविधि ।  
नान्यमन्त्रं जपेत् तत्र यदीच्छेत् सिद्धिमात्मनः ॥ १२ ॥  
  
इति । अस्त्रादिर्जप्तव्यमन्त्रस्य ग्राह्यः । बलिं मालायास्तैर्होमद्रव्यैः । तथा   
उत्तरतन्त्रे   
  
दृढसूत्रं नियुञ्जीत जपे तु प्रीतितो यथा ।  
जीर्ण सूत्रे पुनः सूत्रं ग्रन्थयित्वा शतं जपेत् ॥ १ ॥  
  
इति । शैवागमे -  
  
यदा सन्त्रुट्यते माला ग्रन्थयित्वा तु पूर्ववत् ।  
प्रतिष्ठितायां तस्यां तु मन्त्रं जप्यादनन्यधीः ॥ १ ॥  
  
इति । तथा (: तर्जन्या न स्पृशेत्सूत्रं कम्पयेन्नैव धूनयेत् । न   
स्पृशेद्वामहस्तेन करभ्रष्टं न कारयेत् ॥ अक्षाणां   
चालनेऽगुष्ठेनान्यमक्षं न संस्पृशेत् । जपकाले सदा विद्वान् मेरुं नैव   
विलङ्घयेत् ॥ परिवर्तनकाले तु शब्दं नैव च कारयेत् । कलहश्च भवेच्छब्दे   
चलन्त्यां च चलेन्मतिः ॥ चलिते चैव विद्वेषः स्फुटिते व्याधिसम्भवः ।   
हस्तच्युते महाविघ्नः सूत्रच्छेदे विनश्यति ॥) इति केचित्तु कराङ्गुलिभिरेव जपः   
कार्यः इति वदन्ति तत्र प्रमाणं चिन्त्यम् वस्तुतस्तु पुरश्चरणेऽपि ज्ञेयम् ।   
जपमालाभावे करेणैव जपगणना कार्या । उक्तं च नारदपञ्चरात्रे :   
अथाङ्गुलिभिरेवापि जपकर्म समारभेत् । प्रपञ्चसारेऽपि (२० । ४०)  
  
पद्मासनः प्राग्वदनोऽप्रलापी तन्मानसस्तर्जनिवर्जिताभिः ।  
अक्षस्रजा वाङ्गुलिभिर्जपेत् तं नातिद्रुतं नातिविलम्बितं च ॥ १ ॥  
  
इति । मन्त्रतन्त्रप्रकाशे - जपस्य गणानां कुर्यादथवाङ्गुलिपर्वभिः । इति   
तत्प्रकारमाह श्रीभैरवीतन्त्रे -  
  
अनामामध्यमारभ्य कनिष्ठानुक्रमेण तु ।  
मध्यमामूलपर्यन्ता करमाला प्रकीर्तिता ॥ १ ॥  
  
इति । गौतमोऽप्याह : कनिष्ठानामिकाङ्गुष्ठमध्यमाभिर्जपेत् सदा इति ।   
तदानामामध्यमूलकनिष्ठामूलमध्याग्रानामाग्रमध्यमा-  
ग्रमध्यमूलपर्यन्तमिति नवसु पर्वसु गणनायां कृतायां नववारं   
जपो भवति । एवं द्वादशवारं पुनः पुनरावर्तयित्वाष्टोत्तरशतजपो   
भवति । द्वादशोत्तरशतावृत्त्याष्टोत्तरसहस्रजपो भवति ।   
इत्थमयुतादिष्वप्यूहनीयम् । वस्तुतस्तु तन्त्रान्तरदर्शनात्   
तर्जनीसहिताङ्गुलिभिरेव जपः कार्यः । यदुक्तं कुलमूलावतारे :  
  
प्। ३५८)  
  
अथ वक्ष्ये महेशानि जपस्य गणनाफलम् ।  
अङ्गुलीजपसङ्ख्याजं फलमेकगुणं स्मृतम् ॥ १ ॥  
  
रेखयाष्टगुणं विद्यात् पुत्रजीवैर्दशाधिकम् ।  
शतं स्याच्छेषमणिभिः प्रवालैस्तु सहस्रकम् ॥ २ ॥  
  
स्फाटिकैर्दशसाहस्रं मौक्तिकैर्लक्षमुच्यते ।  
पद्माक्षैर्दशलक्षं तु सौवर्णैः कोटिरुच्यते ॥ ३ ॥  
  
कुशग्रन्थ्या च रुद्राक्षैरनन्तगुणितं भवेत् ।  
श्वेतपद्माक्षमालाभिर्जपे स्यादमितं फलम् ॥ ४ ॥  
  
अङ्गुलीभिर्जपं कुर्वन् साङ्गुष्ठाङ्गुलिभिर्जपेत् ।  
अङ्गुष्ठेन विना जप्तं विफलं भवति प्रिये ॥ ५ ॥  
  
पर्वभिर्वाङ्गुलीनां तु जपेदनुदिनं प्रिये ।  
मध्यमानामिकामध्यपर्वद्वयमिह प्रिये ॥ ६ ॥  
  
मेरुप्रकल्पनं कुर्वन् प्रदक्षिणमनुक्रमात् ।  
अनामामूलपर्वादिकनिष्ठानुक्रमेण तु ॥ ७ ॥  
  
तर्जन्यग्रादितो देवि मध्यमूलावसानकम् ।  
गणयेच्च क्रमेणैवं किञ्चित् सङ्कोचयेत् तलम् ॥ ८ ॥  
  
अङ्गुलीर्न वियुञ्जीत जपकाले महेश्वरि ।  
अङ्गुलीनां वियोगे तु च्छिद्रेषु स्रवते जपः ॥ ९ ॥  
  
उल्लङ्घ्य गणनां देवि न मन्त्रं प्रजपेत् क्वचित् ।  
यतस्तज्जपमीशानि बलाद् गृह्णन्ति राक्षसाः ॥ १० ॥  
  
अथवा मध्यमामध्यमूलपर्वद्ययं प्रिये ।  
मेरुं कृत्वा जपेद् देवि तर्जनीमूलकावधि ॥ ११ ॥  
  
अनामामध्यपर्वादिप्रादक्षिण्यक्रमेण वै ।  
  
इति । अत्राङ्गुलीजपो रेखाजपः पर्वजप (श्चेति त्रिविधः करमालाजपः तत्र   
कनिष्ठाद्यङ्गुष्ठपर्यन्तं पुनःपुनर्गणनाङ्गुलिजपः   
कनिष्ठाद्यङ्गुलिगतरेखाभिर्जपो रेखाजपः पर्वजपश्चेति सतु)   
प्रोक्तलक्षण एवेति । मातृकार्णवे :  
  
श्वेतमन्त्रस्य ये वर्णाः स्वरव्यञ्जनभेदतः ।  
पृथक् कृतास्तैः कुर्वीत वर्णमालां विशेषतः ॥ १ ॥  
  
मेरुं च प्रणवं कुर्यात् जपेत् तन्मालया बुधः ।  
शीघ्रं सिद्धिर्भवत्येव सत्यं सत्यं न संशयः ॥ २ ॥  
  
अंशाधिक्यं तु विज्ञाय प्रस्तारक्रमभेदतः ।  
तद्भूतवर्णदेशके व्यञ्जनानां सुरेश्वरि ॥ ३ ॥  
  
तत्तद्भूतस्वरैर्युक्तं कृत्वा योज्य स्वरत्रयम् ।  
तत्तद्भूतप्रधानार्णं मेरुं कृत्वा विचक्षणः ॥ ४ ॥  
  
तन्मन्त्रं प्रजपेत्तत्र मालया सिद्ध्यति ध्रुवम् ।  
मन्त्रार्णौषधिचूर्णस्य गुटिकाकृतमालया ॥ ५ ॥  
  
जपेत् सर्वार्थसिद्धिः स्यान्नात्र कार्या विचारणा ।  
  
इति ॥ अथ पुरश्चरणकाले विहितानि तत्र नारदः -  
  
मनःसंहरणं शौचं मौनं मन्त्रार्थचिन्तनम् ।  
अव्यग्रत्वमनिर्वेदो जपसम्पत्तिहेतवः ॥ १ ॥  
  
इति त्रैलोक्यसम्मोहनतन्त्रे -  
  
लोभमात्सर्यरहितः कामक्रोधविवर्जितः ।  
सर्वथा लभते सिद्धिमन्यथा निष्फलं भवेत् ॥ १ ॥  
  
इति । कुम्भसम्भवः -  
  
नित्यं नैमित्तिकं यद्यत् कुर्वन् वर्णाश्रमोदितम् ।  
तदेव कर्म कुर्वीत तन्मनास्तत्परायणः ॥ १ ॥  
  
दान्तस्त्रिषवणस्नायो मौनी सम्मार्जितान्तरः ।  
यजेत् वैष्णवं कर्मस्थिरधीर्नियतेन्द्रियः ॥ २ ॥  
  
इति । गौतमः -  
  
स्वकर्मणि रतिर्यस्य तस्य सिद्धिरदूरतः ।  
दूरतोऽपि न सिद्धिः स्यादितरस्य द्विजोत्तमः ॥ १ ॥  
  
क्रूरस्यापि न सिद्धिः स्यादिति सत्यं न संशयः ।  
  
इतरस्य स्वधर्मानिरतस्य दूरतो चिरकालेनापि ॥ मन्त्रार्णवे -  
  
भूशय्या ब्रह्मचारित्वं मौनं चाप्यनसूयता ।  
नित्यं त्रिषवणस्नानं क्षुद्रकर्मविवर्जनम् ॥ १ ॥  
  
नित्यपूजा नित्यदानं देवतास्तुतिकीर्तनम् ।  
नैमित्तिकार्चनं चैव विश्वासो गुरुदेवयोः ॥ २ ॥  
  
जपनिष्ठा द्वादशैते धर्माः स्युर्मन्त्रसिद्धिदाः ।  
  
इति । (ब्रह्मचारित्वमष्टविधमैथुननिवृत्तिः) तदुक्तं गोरक्षेण -  
  
स्मरणं कीर्तनं कीलिः प्रेक्षणं गुह्यभाषणम् ।  
सङ्कल्पोऽध्यवसायश्च क्रियानिष्पत्तिरेव च ॥ १ ॥  
  
प्। ३५९)  
  
एतन्मैथुनमष्टाङ्गं प्रवदन्ति मनीषिणः ।  
विपरीतं ब्रह्मचर्यमेतदेवाष्टलक्षणम् ॥ २ ॥  
  
इति । अभिलाषपूर्वकस्मरणकीर्तनप्रेक्षणानि निषिद्धानि । केलिः   
परिहासादिबाह्यचेष्टा । गुह्यभाषणं सम्भोगार्थ रहोमन्त्रणम् ।   
सङ्कल्पो मानसं कर्म । अध्यवसायः सम्भोगनिश्चयः । त्रिषवर्ण   
स्नानं शक्तपरम् । स्नानं त्रिषवणं प्रोक्तमशक्त्या द्विः सकृच्चरेत् । इति   
वै शम्पायनवचनात् । क्षुद्रं कर्म तु : दम्भद्वेषौ तथोत्साद उच्चाटो   
भ्रममारणे । व्याधिश्च इति स्मृत्यन्तरमिति नारायणीयोक्तम् । नित्यपूजा   
नित्यं तर्पणपूर्वकमेव जपविधानात् नैमित्तिकार्चनमयनादौ   
विशेषपूजा । तदुक्तं मन्त्रतन्त्रप्रकाशे :  
  
अष्टोत्तरसहस्रं तु कृत्वा तर्पणमादरात् ।  
जपेत् प्रतिदिनं यत्तु नित्य एष जपः स्मृतः ॥ १ ॥  
  
अयने विषुवे चैव ग्रहणे चन्द्रसूर्ययोः ।  
द्वादश्यां पूर्णिमायां तु तेषु नैमित्तिको जपः ॥ २ ॥  
  
नित्यात् त्रिगुणितः सोऽथ पूजा चैव हरेस्तथा ।  
  
इति । कपिलपञ्चरात्रे - मन्त्रश्च देवतातारातिथिवारेषु जप्यताम् । इति तथा च   
गौतमः -  
  
ततो गुरोः पादपद्मं पुष्पाञ्जलिभिरर्चयेत् ।  
तस्मादाशीः सदा ग्राह्या ततः सन्तोषमाचरेत् ॥ १ ॥  
  
सन्तुष्टे तु गुरौ देवः सन्तुष्टो नान्यथा भवेत् ।  
  
इति । तथा श्रीभगवद्वाक्यम् -  
  
सन्तुष्टो हि गुरुर्यस्य तस्य तुष्टं जगत्त्रयम् ।  
नास्त्यसाध्यं जगत्यत्र सुप्रसन्ने गुरो मुने ॥ १ ॥  
  
हृदि न्यसेद् गुरोर्वाक्यं न कदाचिद्विलङ्घयेत् ।  
  
इति । कुम्भसम्भवः -  
  
स्नायाच्च पञ्चगव्येन केवलामलकेन वा ।  
श्रुतिस्मृतिपुराणोक्तमन्त्रैः स्नायादनन्तरम् ॥ १ ॥  
  
अनुतिष्ठेदनुष्ठेयं शुचिर्व्रततमोऽनिशम् ।  
  
इति । प्रपञ्चसारे (१० । ४१) अथ तु हविष्यप्राशी नक्ताशी वा जपेन्मनुं चैवम्   
इति । वा शब्दः समुच्चये । फेत्कारिणीतन्त्रे -  
  
भैक्षादिनियमाहारः सकृद्रात्रौ विधीयते ।  
कन्दमूलफलैर्वापि कुर्यादशनमन्वहम् ॥ १ ॥  
  
इति । त्रैलोक्यसम्मोहनतन्त्रे -  
  
गुरुगोविप्रबालेषु दीनान्धकृपणेषु च ।  
भवेच्छुद्धमतिर्मन्त्री नच द्रोहं समाचरेत् ॥ १ ॥  
  
पश्चाद्गोभ्यः समभ्यर्च्य ग्रासं दद्यात् सुशोभनम् ।  
  
इति ॥ गौतमः   
गोषु भक्तिः सदा कार्या गोषु शुश्रूषणं तथा ।  
नित्यं गोषु प्रसन्नासु गोपालाऽपि प्रसीदति ॥ १ ॥  
  
इति ॥ अथ निषिद्धानि त्रैलोक्यसम्मोहनतन्त्रे -  
  
नाप्रियं कस्यचिद् ब्रूयान्नामृतं वा कदाचन ।  
न च्छायामाक्रमेद्विद्वान् विभीतककरञ्जयोः ॥ १ ॥  
  
न कुर्यात् कस्यचित् किञ्चिन्न गृह्णीयाज्जपान्तरे ।  
तैलाभ्यङ्गं न कुर्वीत मधु मांसं च वर्जयेत् ॥ २ ॥  
  
स्त्रीषु सम्भाषणं नैव कुर्याद् देवि विमोहितः ।  
न नग्नो न सुगन्धाढ्यो गीतवाद्ये विवर्जयेत् ॥ ३ ॥  
  
इति । न गृह्णीयादिति सति सम्भवे असम्भवे तु तद्दिनभैक्षमात्रं ग्राह्यमिति   
भक्षमानयुक्तेः । विमोहितः कामपरवशः । प्रयोगसारे :   
विभीतकार्ककारञ्जस्नुहीछायां न संश्रयेत् इति । कुम्भसम्भवः :  
  
वाङ्मनः कर्मभिर्नित्यं निःस्पृहो वनितादिषु ।  
स्त्रीशूद्रपतितव्रात्यनास्तिकोच्छिष्टभाषणम् ॥ १ ॥  
  
असत्याश्लीलयोर्नित्यं भाषणं परिवर्जयेत् ।  
सम्यैरपि न भाषेत् जपहोमार्चनादिषु ॥ २ ॥  
  
वर्जयेद् गीतवाद्यादिश्रवणं नृत्यदर्शनम् ।  
ताम्बूलं गन्धलेपं च पुष्पधारणमेव च ॥ ३ ॥  
  
प्। ३६०)  
  
मैथुनं तत्कथालापं तद्गोष्ठीं च विवर्जयेत् ।  
असद्भाषणमत्यर्थं वर्जयेदन्यपूजनम् ॥ ४ ॥  
  
कौटिल्यं क्षौरमभ्यङ्गमनिवेदितभोजनम् ।  
असङ्कल्पितकृत्यं च वर्जयेन्मर्दनादिकम् ॥ ५ ॥  
  
त्यजेदुष्णोदकस्नानं सुगन्धामलकादिकम् ।  
  
लभ्यैरित्यत्र प्रायश्चित्तमाह नारदः -  
  
सकृदुच्चारिते शब्दे प्रणवं समुदीरयेत् ।  
प्रोक्ते पामरशब्देऽपि प्राणायामं सकृच्चरेत् ॥ १ ॥  
  
बहुप्रलापे च चाम्य न्यस्याङ्गानि ततो जपेत् ।  
क्षुते चैव तथास्पृश्यस्थानानां स्पर्शने तथा ॥ २ ॥  
  
इति । योगियाज्ञवल्क्य -  
  
यदि वाग्यमलोपः स्याज्जपादिषु कथञ्चन ।  
व्याहरेद्वैष्णवं मन्त्रं स्मरेद्वा विष्णुमव्ययम् ॥ १ ॥  
  
इति । वायवीयसंहितायाम् -  
  
पतितानामन्त्याजानां दर्शने भाषिते श्रुते ।  
क्षुतेऽधोवायुगमने जृम्भणे जपमुत्सृजेत् ॥ १ ॥  
  
अप आचम्य चैतेषां प्राणायामं षडङ्गकम् ।  
कृत्वा सम्यग्जपेच्छेषं यद्वा सूर्यादिदर्शनम् ॥ २ ॥  
  
मार्जारं कुक्कुटं क्रौञ्चं श्वानं गृध्रं खरं कपिम् ।  
दृष्ट्वाचम्य चरेत् कर्म स्पृष्ट्वा स्नानं विधीयते ॥ ३ ॥  
  
एवमादींश्च नियमान् पुरश्चरणकृच्चरेत् ।  
  
इति । तथा श्रीशिववचनम्-  
  
क्रोधं क्षुतं मदं त्रीणि निष्ठीवनविजृम्भणे ।  
दर्शनं च श्वनीचानां वर्जयेज्जपकर्मणि ॥ १ ॥  
  
आचान्तः सम्भवे तेषां स्मरेद्वा मां त्वया सह ।  
ज्योतींषि च प्रपश्येद्वा कुर्याद्वा प्राणसंयमम् ॥ २ ॥  
  
इति । मां महेश्वरम् । त्वया सह पार्वत्या सह । लिङ्गपुराणे-  
  
सूर्योऽग्निश्चन्द्रमाश्चैव ग्रहनक्षत्रतारकाः ।  
एते ज्योतींषि चोक्तानि विद्वद्भिर्ब्राह्मणस्तथा ॥ १ ॥  
  
इति ॥ तथा -  
  
क्रोधो मदः क्षुधा तन्द्रा निष्ठीवनविजृम्भणे ।  
श्वनी च दर्शनं निद्रा प्रलापोऽमी जपद्विषः ॥ २ ॥  
  
इति ॥ तथा विष्णुधर्मोत्तरे -  
  
उपविष्टो जपेत् स्नातः क्षुतप्रस्खलितादिषु ।  
पूजायां नाम कृष्णस्य सप्तवारं प्रकीर्तयेत् ॥ १ ॥  
  
इति । फेत्कारिणीतन्त्रे-  
  
जपकाले यदा पश्येदशुचि मन्त्रवित्तमः ।  
प्राणायामं ततः कृत्वा ततः शेषं समापयेत् ॥ १ ॥  
  
यदा चैवं भवेन्मन्त्री स्वयमप्यशुचिः पुनः ।  
स्नात्वाचम्य यथान्यायं कृत्वा न्यासान् पुनर्जपेत् ॥ २ ॥  
  
इति । न्यासमधिकारसम्पादकम् । एतेन मूत्रौत्सर्जनादावशुचिसम्भवे च   
स्नानमन्यथा प्राणायामषडङ्गन्यासान् कृत्वा शेषं समापयेदिति   
प्रतीयते वैशम्पायन् -  
  
अस्नातस्य फलं नास्ति तथातर्पयतः पितॄन् ।  
नाप्यतर्पयतो देवान् नासत्यमभिजल्पतः ॥ १ ॥  
  
नैकवासा जपेन्मन्त्रं बहुवासाकुलोऽपि वा ।  
  
इति योगिनीतन्त्रे -  
  
अनास्थाजपमत्यन्तमश्रद्धा जपकर्मणि ।  
आलस्यं भावनाशक्तिः सिद्धिनाशाय निश्चितम् ॥ १ ॥  
  
त्यजेद् दुष्टप्रवादं च परीवादं च वर्जयेत् ।  
त्यजेद् दुर्जनसंस्पर्शं साशङ्कादिभवं त्यजेत् ॥ २ ॥  
  
इति । वायवीयसंहितायां -  
  
उष्णीषी कञ्चुकी नग्नो मुक्तसेशो गलावृतः ।  
अपवित्रकरोऽशुद्धः प्रलपन्न जपेत् क्वचित् ॥ १ ॥  
  
असम्वृतौ करौ कृत्वा शिरसि प्रावृतोऽपि वा ।  
चिन्ताव्याकुलचित्तो वा क्रुद्धो भ्रान्तः क्षुधान्वितः ॥ २ ॥  
  
अनासनः शयानो वा गच्छन्नुत्थित एव वा ।  
रथ्यायामशिवस्थाने जपेन्न तिमिरालये ॥ ३ ॥  
  
प्। ३६१)  
  
उपानद्गूढपादो वा यानशय्यागतस्तथा ।  
प्रसार्य न जपेत् पादावुत्कटासन एव वा ॥ ४ ॥  
  
इति । कपिलपञ्चरात्रे -  
  
विक्षेपादथवालस्याज्जपहोमार्चनान्तरे ।  
उत्तिष्ठति तदा न्यासं षडङ्गं विन्यसेत् पुनः ॥ १ ॥  
  
इति । अपवित्रकरः पवित्रं कुशः । अस्त्री कुशं कुशो दर्भपवित्रम् इति हि कोशः ।   
विना दर्भेण यत्कर्म विना सूत्रेण वा पुनः । राक्षसं तद्भवेत्सर्वं   
नेहामुत्रफलप्रदम् । इति कूर्मपुराणवचनेन तस्यावश्यकत्वाभिधानात् ।   
सूत्रं यज्ञोपवीतम् । विष्णुरपि : स्नातः सुप्रक्षालितपाणिपादः   
शुचिर्बद्धशिखो दर्भपाणिराचान्तः प्राङ्मुख उदङ्मुखो वोपविश्य   
मौनी ध्यानी देवताः पूजयेत् इति । तत्र वामे बहुकुशाः दक्षिणे   
पारिभाषिकं पवित्रम् । तथा सन्ध्योपक्रमे कात्यायनः :  
  
सव्ये पाणौ कुशान् कृत्वा कुर्यादाचमनक्रियाम् ।  
ह्रस्वाः प्रचरणीयाः स्युः कुशा दीर्घाश्च बर्हिषः ॥ १ ॥  
  
दर्भाः पवित्रमित्युक्तमतः सन्ध्यादिकर्मसु ।  
सव्यः सोपग्रहः कार्यो दक्षिणः सपवित्रकः ॥ २ ॥  
  
इति । सव्ये वामे । ननु कीदृशा धार्या दक्षिने धार्या नवेत्यत आह : ह्रस्वाः   
पार्वणपञ्चयज्ञादिप्रचारार्थाः दीर्घा बर्हिःसज्ञकाः   
प्रस्तारपरिस्तरणार्थाः । प्रचारादन्येषु सन्ध्यादिषु दर्भा बहव एव   
धार्या विशेषरहिताः कर्मसु शुद्धिसाधनं नत्वेकः । कुशोपग्रहः इति   
कुशहस्तः समाहितः इति अशून्यं तु करं कुर्यात् सुवर्णरजतैः कुशैः इति   
पारस्कर गोभिलादिभिरप्युक्तम् । अतो विशेषाभावात् सन्ध्यादिषु सव्यः   
सकुशमुष्टिः दक्षिणस्तु अनन्तर्गर्भिणं साग्रं कौशं द्विदलमेव च ।   
प्रादेशमात्रं विज्ञेयं पवित्रं यत्रकुत्रचित् ॥ इत्युक्तलक्षणपवित्रयुक्तः ।   
अन्तर्गर्भभिन्नं गर्भगर्भि द्वितीयमन्तर्गर्भि तृतीयं च विहाय चतुर्थं   
ग्राह्यम् । लघुहारीतः :  
  
जपे होमे तथा दाने स्वाध्याये पितृतर्पणे ।  
अशून्यं तु करं कुर्यात् सुवर्णरजतैः कुशैः ॥ १ ॥  
  
इति । सुवर्णधारणं तु दक्षिणेऽनामिकायाम् । अनामिकायां तद्धार्यं   
दक्षिणस्य करस्य च इति हेमधारणप्रकरणे देवीपुराणवचनात् । रजतं तु   
तर्जन्यां धार्यम् यत्रोपदिश्यते कर्म कर्तुरङ्गं न तूच्यते । दक्षिणस्तत्र   
विज्ञेयः कर्मणामपरः करः इति कात्यायनवचनात् तर्जनीमूलस्य   
पितृतीर्थत्वेन देवतरजतधारणं तत्रैव   
न्याय्यमित्येतन्मूलमहाजनाचारेण निर्णीतप्रामाण्यात् तर्जन्यां रजतं   
धार्यम् इति स्मृतिसमुच्चयलिखितवचनाच्च । सव्यापसव्यवलितं   
ब्रह्मग्रन्थिसमन्वितम् । लङ्घयेत् पर्वमात्रं तु द्वितीयं नैव लङ्घयेत् (इति   
वचनादनामामध्यपर्वणि सग्रन्थि पवित्रं धार्यम् । कर्मकाले प्रकुर्वीत   
सपवित्रामनामिकाम् । लङ्घयेदेकपर्वास्या द्वितीयं नैव लङ्घयेत्) इति   
शङ्खवचनाच्च । सुवर्णरजतैरिति बहुवचनं बहुधारणस्य   
कर्माङ्गत्वं व्यनक्ति । तच्च   
दधित्ववत्सुवर्णत्वरजतत्वजात्योर्द्व्यणुकादारभ्य   
वृतेरेकधारणेऽप्युपपद्यते इति । वामनपुराणे :  
  
उदकेन विना पूजा विना दर्भेण या क्रिया ।  
आज्येन च विना होमः फलं दास्यन्ति नैव ते ॥ १ ॥  
  
इति । स्मृत्यर्थसारे-  
  
कुशाः काशा यवा दूर्वा उशीराश्च समं शरैः ।  
गोधूमा व्रीहयो मुञ्जा दश दर्भाः सवल्वजाः ॥ १ ॥  
  
नमोमासस्य दर्शे तु शुचिर्दर्भान् समाहरेत् ।  
अयातयामास्ते दर्भा विनियोज्याः पुनः पुनः ॥ २ ॥  
  
विरिञ्चिना सहोत्पन्न परमेष्ठिनिसर्गज ।  
नुद पापानि सर्वाणि भव स्वस्तिकरो मम ॥ ३ ॥  
  
इति मन्त्रं समुच्चार्य ततः पूर्वोत्तरामुखः ।  
हुम्फट्कारेण मन्त्रेण सकृच्छित्वा समुद्धरेत् ॥ ४ ॥  
  
अच्छिन्नाश्चाप्यशुष्काग्राः पित्र्ये तु हरिताः शुभाः ।  
अमूला देवकार्येषु प्रयोज्याश्च जपादिषु ॥ ५ ॥  
  
सप्तपत्राः कुशाः शस्ता दैवे पित्र्ये च कर्मणि ।  
अनन्तर्गर्भिणौ साग्रौ पादेशे तु पवित्रके ॥ ६ ॥  
  
चतुर्भिर्दर्भपिञ्जूलैर्ब्राह्मणस्य पवित्रकम् ।  
एकैकपर्णमुत्सृज्य वर्णे वर्णे यथाक्रमम् ॥ ७ ॥  
  
प्। ३६२)  
  
सर्वेषां भवति द्वाभ्यां पवित्रं ग्रथितं तथा ।  
त्रिभिस्तु शान्तिके कार्य पौष्टिके पञ्चभिस्तथा ॥ ८ ॥  
  
चतुर्भिश्चाभिचारे स्याद्विनिष्कारौश्च (? द्वेषे चैक)केन च ।  
सपवित्रः सदर्भो वा कर्माङ्गाचमनं चरेत् ॥ ९ ॥  
  
नोच्छिष्टं तद्भवेत्तस्य भुक्तोच्छिष्टं तु वर्जयेत् ।  
यैः कृतः पिण्डनिर्वापः श्राद्धं वा पितृतर्पणम् ॥ १० ॥  
  
विण्मूत्रादिषु ये दर्भास्तेषां त्यागो विधीयते ।  
नीवीमध्यस्थितास्त्याज्या यज्ञभूमौ स्थितास्तथा ॥ ११ ॥  
  
वामहस्ते स्थिते दर्भेन पिबेद् दक्षिणेन तु ।  
वस्त्रादितोयग्रहणे न दोषः पिवतो भवेत् ॥ १२ ॥  
  
न ब्रह्मग्रन्थिनाचामेन्न दूर्वाभिः कदाचन ।  
स्नाने होमे जपे दाने स्वाध्याये पितृतर्पणे ॥ १३ ॥  
  
सपवित्रो सदर्भो वा करौ कूर्वीत नान्यथा ।  
कुशाभावे तु काशाः स्युः काशाः कुशसमाः स्मृताः ॥ १४ ॥  
  
काशाभावे ग्रहीतव्या अन्ये दर्भा यथोचिताः ।  
नार्द्रो लुनीयाद्रात्रौ वा लुनीयाद्वा न सन्ध्ययोः ॥ १५ ॥  
  
दर्भाभावे स्वर्णरौप्यताम्रैरपि क्रियाश्चरेत् ।  
  
इत्यास्तां विस्तरः । नारदपञ्चरात्रे -  
  
अपवित्रकरो नग्नः शिरसि प्रावृतोऽपि वा ।  
प्रलपन् वा जपेद्यावत् तावन्निष्फलमुच्यते ॥ १ ॥  
  
इति । नग्नमाहात्रिः -  
  
नग्नो मलिनवस्त्रः स्यान्नग्नश्चार्द्रपटस्तथा ।  
नग्नो द्विगुणवस्त्रः स्यान्नग्नः स्निग्धपटस्तथा ॥ १ ॥  
  
द्विकच्छोऽनुत्तरीयश्च नग्नश्चावस्त्र एव च ।  
  
इति । भविष्यपुराणे  
  
द्विकच्छः कच्छशेषश्च बहिःकच्छस्तथैव च ।  
एककच्छः कच्छशून्यो नग्नः पञ्चविधः स्मृतः ॥ १ ॥  
  
इति । देवलः - बहुवासा भवेन्नग्नो नग्नः कौपीनवाससा इति । कात्यायनः -  
  
दानमाचमनं होमं भोजनं देवतार्चनम् ।  
प्रोढपादो न कुर्वीत् स्वाध्यायं चैव तर्पणम् ॥ १ ॥  
  
आसनारूढपादस्तु जानुनोर्जङ्घयोस्थथा ।  
कृतावसक्थिको यस्तु प्रौढपादः स उच्यते ॥ २ ॥  
  
इति । मन्त्रतन्त्रप्रकाशे तु : उक्तनियमानभिधाय शक्तावेवं   
सर्वमेतदशक्तः शक्तितो जपेत् इत्युक्तम् ॥  
  
अथ जपस्तत्र कुम्भसम्भवः -  
  
गुरोर्लब्धस्य मन्त्रस्य शश्वदावर्तनं हि यत् ।  
अन्तरङ्गाक्षराणां च न्यासपूर्वो जपः स्मृतः ॥ १ ॥  
  
इति । अङ्गेति सुतीक्ष्णसम्बोधनम् । अक्षराणामन्तरावर्तनं जपः इति   
सम्बन्धः । तद्भेदानाह वायवीयसंहितायाम् -  
  
जपः स्यादक्षरावृतीर्वाचिको पांशुमानसः ।  
य उच्चनीचस्वरितैः शब्दैः स्पष्टपदाक्षरैः ॥ १ ॥  
  
मन्त्रमुच्चारयेद्वाचा वाचिकः स जपः स्मृतः ।  
शनैरुच्चारयेन्मन्त्रमीषदोष्ठौ च चालयेत् ॥ २ ॥  
  
किञ्चिच्छ्रवणयोग्यः स्यादुपांशुः स जपः स्मृतः ।  
जिह्वाजपः स विज्ञेयः केवलं जिह्वया जपः ॥ ३ ॥  
  
धिया यदक्षरश्रेणीं पदवर्णस्वरात्मिकाम् ।  
उच्चरेदर्थसंस्मृत्या स उक्तो मानसो जपः ॥ ४ ॥  
  
उच्चैर्जपो विशिष्टः स्याद्यज्ञादेर्दशभिर्गुणैः ।  
उपांशुः स्याच्छतगुणः साहस्रो मानसः स्मृतः ॥ ५ ॥  
  
इति । नारदपञ्चरात्रे -  
  
वाचिकः सर्वकार्येषु उपांशुः सर्वसिद्धिषु ।  
मानसः मोक्षकार्येषु ध्यायेदेव च सर्वतः ॥ १ ॥  
  
इति । महाभारते -  
  
सर्वेषामेव यज्ञानां जपयज्ञः प्रशस्यते ।  
अहिंसया हि भूतानां जायते वा महाफलम् ॥ १ ॥  
  
जपनिष्ठो द्विजश्रेष्ठः सर्वयज्ञफलं लभेत् ।  
  
इति । श्रीभगवद्वचनं च यज्ञानां जपज्ञोऽस्मि इति । पाद्मनारदीययोः  
  
यावन्तः कर्मयज्ञाः स्युः प्रदीप्तानि तपांसि च ।  
ते सर्वे जपयज्ञस्य कलां नार्हन्ति षोडशीम् ॥ १ ॥  
  
प्। ३६३)  
  
जपेन देवता नित्यं स्तूयमाना प्रसीदति ।  
प्रसन्ना विपुलान् भोगान् दद्यान्मुक्तिं च शास्वतीम् ॥ २ ॥  
  
इति । भृगुसंहितायाम् -  
  
ये पाकयज्ञाश्चत्वारो विधियज्ञसमन्विताः ।  
ते सर्वे जपयज्ञस्य कलां नार्हन्ति षोडशीम् ॥ १ ॥  
  
इति ॥ अथासनानि तत्र नारदः -  
  
कुशाजिनाम्बरैर्युक्तं चतुरङ्गुलमूर्ध्वतः ।  
चतुर्हस्तं द्विहस्तं च सुदृढं मृदु निर्मलम् ॥ १ ॥  
  
आसनं कल्पयित्वा तु जपकर्म समारभेत् ।  
  
इति । वैशम्पायनः -  
  
सर्वसिद्ध्यै व्याघ्रचर्मज्ञानसिद्ध्यै मृगाजिनम् ।  
वस्त्रासनं रोगहरं वेत्रजं श्रीविवर्धनम् ॥ १ ॥  
  
कौशेयं पौष्टिकं ज्ञेयं कम्बलं दुःखमोचनम् ।  
  
इति । वस्त्रमाविकम् । वक्ष्यमाणब्रह्मयामलवचनेन केवलवस्त्रासने   
दोषश्रवणात् । वस्त्रेषु कम्बलं श्रेष्ठमासनं देवतुष्टये   
इत्युत्तरतन्त्रवचनात् । भृगुः -  
  
काम्यार्थ कम्बलं चैवाभीष्टदं रक्तकम्बलम् ।  
धर्मार्थकाममोक्षाप्तिश्चैलाजिनकुशोत्तरे ॥ १ ॥  
  
इति । ब्रह्मयामले-  
  
कम्बलौ श्वेतरक्तौ च विचित्रौ नीलपीतकौ ।  
व्याघ्राजिनं च कौरङ्गमन्यैर्नानाविधासनैः ॥ १ ॥  
  
इति ॥ अथ निषिद्धासनानि सारसङ्ग्रहे -  
  
वंशेष्टकाश्मधरणीतृणपल्लवनिर्मितम् ।  
वर्जयेदासनं मन्त्री दारिद्र्यव्याधिदुःखदम् ॥ १ ॥  
  
नादीक्षितो विशेज्जातु कृष्णसाराजिने गृही ।  
विशेद्यतिर्वनस्थश्च ब्रह्मचारी च स्नातकः ॥ २ ॥  
  
इति । ब्रह्मयामले -  
  
तृणपल्लवकाष्ठानि पाषाणं मृण्मयं तथा ।  
वंशासनं च वस्त्रं च केवलं क्षितिरासनम् ॥ १ ॥  
  
एवमष्टविधं देवि चासनं परिवर्जयेत् ।  
तृणासने भवेद्रोगः पल्लवे चित्तविभ्रमः ॥ २ ॥  
  
पाषाणे च तथोच्चाटो ज्वरः स्यान्मृण्मयासने ।  
क्षित्यासनं भवेत् पीडापापविस्फोटदुःखदम् ॥ ३ ॥  
  
वंशासने दरिद्रः स्याद्वस्त्रे स्थानविनाशनम् ।  
चिन्ता च प्रबला हानिरुच्चटो विविधो ज्वरः ॥ ४ ॥  
  
शोकशूलादिका रोगा मृत्युः स्याद् दारुकासने ।  
इत्थं चाष्टासनं देवि वर्जयेत् सर्वकर्मसु ॥ ५ ॥  
  
इति ॥ थ जपपूर्वदिनकृत्यम् । तत्र त्रैलोक्यसम्मोहनतन्त्रे -  
  
शुभे मुहूत्रे नक्षत्रे (शुद्धे काले यतव्रतः । गुरोराज्ञां समासाद्य   
ततः कर्म समारभेत् ॥ १ ॥  
  
इति । सनत्कुमारः -  
  
अथ वक्ष्यामि मन्त्रस्य पुरश्चरणमुत्तमम् ।  
कृताभिषेको विधिवन्मन्त्रं लब्ध्वा गुरोर्मुखात् ॥ १ ॥  
  
शुभे मुहूर्ते नक्षत्रे) निथौ स्नात्वा यथाविधि ।  
भोजनाच्छादनाद्यैस्तु विप्रान् सन्तर्पयेद्यथा ॥ १ ॥  
  
भूवित्तवस्त्रभूषाद्यैर्गुरुं सन्तोस्य चात्मनः ।  
आरभेत जपं पश्चात् तदनुज्ञापुरःसरम् ॥ २ ॥  
  
इति ॥ प्रथमतन्त्रे - क्षेत्रपालांश्च सम्पूज्य बलिं दद्याद्यथाविधि ।   
बलिमन्त्रस्तु  
  
पूर्वमेहिद्वयं पश्चाद्विदुषि स्यान्मुरुद्वयम् ।  
मञ्जयद्वितयं भूयो तर्जयद्वितयं तथा ॥ १ ॥  
  
ततो विघ्नपदद्वन्द्वं महाभैरवतत्परम् ।  
क्षेत्रपाल बलिं गृह्णद्वयं पावकसुन्दरी ॥ २ ॥  
  
बलिमन्त्रोऽयमाख्यातः सर्वकामफलप्रदः ।  
तथैव परिवाराय बलिमेतेन चाहरेत् ॥ ३ ॥  
  
इति । मन्त्रः प्रयोगे वक्ष्यते । ततश्चोपवासः कर्तव्यः । अथ जपारम्भस्तत्र   
महाकपिलपञ्चरात्रे -  
  
एवं नक्षत्रतिथ्यादौ करणे योगवासरे ।  
मन्त्रोपदेशो गुरुणा साधनं च शुभावहम् ॥ १ ॥  
  
इति दीक्षापुरश्चरणयोः समाननक्षत्रादिकं ज्ञेयम् ।  
तत्र प्रागुक्तविधिना विचार्य समीचीनसमयं ज्ञात्वा समारभेत् ।  
  
प्। ३६४)  
  
तदुक्तं दक्षिणमूर्तिकल्पे :  
  
साधयेत् प्रवरो विद्वान् पूर्वपक्षं समाश्रितः ।  
पुण्ये मुहूर्ते नक्षत्रे तिथु स्नात्वा यथाविधि ॥ १ ॥  
  
नत्वा गुरुं गणेशं च नत्वा दुर्गां च मातृकाः ।  
  
इति । तथा कुम्भसम्भवः ततः सङ्कल्प्य कुर्वीत पुरश्चरणमादरात् ।   
नारदीये सङ्कल्पं तु बुधः कुर्यात् स्वस्तिवाचनपूर्वकम् । तथा देवलः :  
  
अभुक्त्वा प्रातरेवाथ (राहारं) स्नात्वाचम्य समाहितः ।  
सूर्यादिदेवताभ्यश्च निवेद्य व्रतमाचरेत् ॥ १ ॥  
  
प्रातर्व्रतमाचरेदिति सम्बन्धः । व्रतं स्वकर्तव्यविषयो नियमसङ्कल्पः ॥   
तदुक्तं कुम्भसम्भवेन -  
  
कर्तव्यस्य समस्तस्य नियमग्रहणं व्रतम् ।  
नियमव्यतिरेकेण सर्वं भवति निष्फलम् ॥ १ ॥  
  
इति । अभुक्त्वा प्रातराहारमित्येकवचनादर्थात्पूर्वदिन एकभक्तं कार्यम् ।   
अतश्चोपवासाशक्तस्यैकभक्तं ज्ञेयम् । सूर्यादिदेवताभ्य इति सूर्यः सोम   
इत्यादिना मत्स्यपुराणोक्तपर्यायेण निवेद्येत्यर्थः । ते श्लोकास्तु प्रयोगे   
वक्ष्यन्ते । महाभारते :  
  
गृहीत्वोदुम्बरं पात्रं वारिपूर्णमुदङ्मुखः ।  
उपवासं तु गृह्णीयात् तथा सङ्कल्पयेद् बुधः ॥ १ ॥  
  
उदङ्मुख इति नियमग्रहणार्थम् । सङ्कल्पयेत् मनसा नियमयेदिति । तथा   
गौतमः : अन्तर्जानुकरं कृत्वा सलिलं सकुशोदकम् । फलं समभिसन्धाय   
इति । तथा कुम्भसम्भवः : निष्कामानामनेनैव साक्षात्कारो भवेत् इति ।   
साक्षात्कारः स्वेष्तदेवतादर्शनम् अनेन पुरश्चरणेनेति । अत्र यद्यपि मनसा   
सङ्कल्पयति वा चाभिलपति कर्मणा चोपपादयति इति हारीतवचनात्   
तस्माद्यत्पुरुषो मनसाधिगच्छति तद्वाचा वदति तत्कर्मणा करोति इति   
श्रुतेश्च मनसाधिगतस्य वाचाभिलापे क्रियमाणे येन रूपेण   
मनसाधिगच्छति तेनैव वाचाप्यभिलापः कर्तव्यः इति प्राप्यते   
अतोऽमुककामेन मया इदं कर्तव्यमिति फलक्रियोल्लेख एव प्रतीयते तथापि   
मासादीनामप्युल्लेखः कर्तव्यः । तथा च ब्रह्माण्डपुराणे :   
मासपक्षतिथीनां च निमित्तानां च सर्वशः । उल्लेखनमकुर्वाणो न तस्य   
फलभाग्भवेत् ॥ इति मासपक्षतिथीनां च सर्वशः सर्वप्रकारेण   
सामान्यविशेषभावेन । तत्र सामान्येन (मासपक्षतिथिपदेन विशेषतः   
कार्तिकशुक्लप्रतिपदादिपदेन । दृश्यते च अस्मिन्मासि सिते पक्षे   
इत्यादिमुनीनां प्रयोगः । निमित्तानां च देशकालादीनां सर्वप्रकारेण   
तत्र सामान्येन) भारतवर्षपदेन तस्य सर्वकर्मफलहेतुत्वात् । तदुक्तं   
विष्णुपुराणे :  
  
इतः सम्प्राप्यते स्वर्गो मुक्तिमस्मात्प्रयाति हि । तिर्यक्त्वं नारकत्वं च   
यात्यतः पुरुषो मुने ॥ न खल्वन्यत्र मर्त्यानां कर्मभूमिर्विधीयते । इति ।   
विशेषेण काश्यादिपदेन कालस्यापि सामान्यत अद्येत्यनेन विशेषतः   
सूर्योपरागादिपदेन च । नचैवं मासादीनां   
निमित्ततायामुल्लेखद्वयप्रसङ्गः संयोगपृथक्त्वन्यायेन   
सकृदुल्लेखस्यैवोभयार्थत्वात् उल्लेखनं वचनप्रयोगमकुर्वतः   
फलाभावश्चाभिहितः । अत एव गरुडपुराणे श्राद्धप्रकरणे : ॐ   
अद्यास्मिन्देशेऽमुकमासेऽमुकपक्षेऽमुकतिथावमुकराशिगते सवितरि   
इत्याद्यभिलापः । अग्निपुराणे : अद्य सोमार्कग्रहणे सङ्क्रान्त्यादौ सुतीर्थके ।   
इति तथा : मकरस्थे रवौ माघे प्रातःकाले तथामले । गोपदेऽपि जले स्नानं   
सवर्गदं पापिनामपि इति ॥ पद्मपुराणे विधिवाक्ये मकरस्थे रवौ माघे   
इत्युक्तम् । एवमन्येष्वपि विधिवाक्येषु श्रूयते । फलं चात्र : मन्त्रसिद्धिः   
सकामानाम् इत्युक्तवचनात् । नचैहिकी एव मन्त्रसिद्धिरित्यभिलपनीयम्   
उक्तनारदवचनेनोभयसिद्धेः पुरश्चरणफलत्वाभिधानादिति । तथा :   
पूजा त्रैकालिकी नित्यं जपस्तर्पणमेव च । होमो ब्राह्मणभुक्तिश्च   
पुरश्चरणमुच्यते ॥ इति कुम्भसम्भवेन जपादीनामेव   
पुरश्चरणशब्दनाभिधानाच्च पुरश्चरणमहं करिष्ये इत्यभिलपनीयम् ।   
नच पुरश्चरणस्य चिरसमयसध्यत्वेन अद्यामुकतिथौ पुरश्चरणं करिष्ये   
इत्यनुपपन्नं स्यादिति । साम्प्रतं करिष्ये इति कृधातोः कृतिमात्रार्थत्वात्   
क्रियायाः कृतिसामान्यान्वितत्वेन वर्तमानतिथौ यया कयापि कृत्या   
सम्पादितया तत्तत्तिथो कृतेर्निर्वाहत्वोपपत्तेरिति । एवं जपमद्यारभ्य करिष्ये   
इत्यतः परमाशौचेऽपि न जपबाधः ।  
  
प्। ३६५)  
  
तदुक्तं विष्णुना -  
  
यज्ञव्रतविवाहेषु श्राद्धे होमार्चने जपे ।  
प्रारब्धे सूतकं न स्यादनारब्धे च सूतकम् ॥ १ ॥  
  
प्रारम्भो वरणं यज्ञे सङ्कल्पो व्रतजापयोः ।  
नान्दीमुखं विवाहादौ श्राद्धे पाकपरिष्क्रिया ॥ २ ॥  
  
इति । वस्तुतस्तु तान्त्रिकदीक्षावतामाशौचादिसम्भवेऽपि नित्यार्चनबाधोपि   
नास्ति । जपो देवार्चनविधिः कार्यो दीक्षान्वितैर्नरैः । नास्ति पापं   
यतस्तेषां सूतकं वा यतात्मनाम् इति देवीयामलवचनात् ॥ सूतके मृतके   
चैव धूमोद्गारादिके तथा । जपार्चाद्यं तथा   
कुर्यान्मन्त्रन्यासपुरःसरम् इति मृडानीतन्त्रवचनात् । शिवविष्ण्वर्चने   
दीक्षा यस्य चाग्निपरिग्रहः । ब्रह्मचारियतीनां च शरीरे नास्ति सूतकम् इति   
विष्णुयामलवचनात् । सूतके मृतके चैव नित्यं विष्णुमयस्य च ।   
सानुष्ठानस्य विप्रेन्द्र सद्यः शुद्धिः प्रजायते इति नारदपञ्चरात्रवचनात्   
उपासने तु विप्राणामङ्गशुद्धिः प्रजायते इति पाराशरवचनाच्च । तत्र   
विप्राणामित्युक्तैः क्षत्रियादीनामधिकारो नास्तीति प्रतीयते । ब्राह्मणस्यैव   
पूज्योऽहं शुचेरप्यशुचेरपि । स्त्रीशू-इत्यादि संस्पर्शो वज्रपातात्   
सुदुःसहः ॥ इति विष्णुवचनात् । विप्रस्य तु सदैवाहं शुचेरप्यशुचेरपि ।   
पूजां गृह्णामि शूद्रस्य पुनः स्वचारवर्तिनः ॥ इति शिववचनात् ।   
नैवाप्रपूज्य भुञ्जीत शिवलिङ्गं महेश्वरि । सूतके मृतके चापि न   
त्याज्यं शिवपूजनम् ॥ इति लिङ्गपुराणवचनाच्चेति । शूद्रस्येत्युपलक्षणं   
विप्रस्येत्युक्तत्वादिति एतत्तान्त्रिकपूजायामेव पञ्चयज्ञादौ तु नाधिकारः ।   
(अग्निहोत्रादिकर्मार्थ शुद्धिस्तात्कालिकी स्मृता । पञ्चयज्ञान् प्रकुर्वीत   
ह्यशुचिः पुनरेव सः ॥ इति गौतमवचनात्) । तात्कालिकी यावतातत्कर्म सिद्ध्यति ।   
नैमित्तिककाम्यपूजायां तु तान्त्रिकाणामपि नाधिकारः ।  
  
  
सूतके मृतके चापि वर्तमाने तु नारद ।  
कामतः पूजिते मन्त्रे शान्तिकादौ च कुत्रचित् ॥ १ ॥  
  
जपेत् पञ्चशतं मन्त्री सिंहमन्त्रस्य भक्तितः ।  
शतत्रयमकामाच्च प्रायश्चित्तविधौ जपेत् ॥ २ ॥  
  
इति नारदपञ्चरात्रवचनात् । अकामात् नैमित्तिकार्चने । वायवीयसंहितायाम् -  
  
एकभक्तविधानेन विलम्बत्वरितं विना ।  
उक्तसङ्ख्यं जपं कुर्यात् पुरश्चरणसिद्धये ॥ १ ॥  
  
देवतागुरुमन्त्राणमैक्यं सम्भावयन् धिया ।  
जपेदेकमनाः प्रातःकालान्मध्यन्दिनावधि ॥ २ ॥  
  
यत्सङ्ख्यया समारब्धं तत्कर्तव्यं दिने दिने ।  
यदि न्यूनाधिकं कुर्याद् व्रतभ्रष्टो भवेन्नरः ॥ ३ ॥  
  
इति । अत्र दिवा चैव जपं कुर्यात्पौरश्चरणिको विधिः । इति फेत्कारिणीतन्त्रेऽपि   
दिवापदाभिधानात्तु जपं रात्रौ च वर्जयेत् इति कुम्भसम्भवेन   
रजनीजपनिषेधाच्च देशकालाद्युपद्रवसम्भावनायां   
चतुर्थमुहूर्तपर्यन्तमपि जप्तव्यम् । पञ्चममुहूर्तस्य तु : राक्षसीनाम   
सा वेला गर्हिता सर्वकर्मसु । इति मत्स्यपुराणे निन्दितत्वादिति । अत्र   
मुहूर्तशब्देन भाग उच्यते दिवसस्य पञ्चमभागो निषिद्ध इत्यर्थः । तथा   
पिङ्गलामते :  
  
नाध्यातो नार्चितो मन्त्रः सुसिद्धोऽपि प्रसीदति ।  
नाजप्तः सिद्धिदानेच्छुर्नाहुतः फलदो भवेत् ॥ १ ॥  
  
पूजा ध्यानं जपं होमं तस्मात् कर्मचतुष्टयम् ।  
प्रत्यहं साधकः कुर्यात् स्वयं चेत् सिद्धिमिच्छति ॥ २ ॥  
  
जपस्यान्तः शिवं ध्यायेद् ध्यानस्यान्तः पुनर्जपेत् ।  
जपध्यानसमायुक्तः शीघ्रं सिद्ध्यति मन्त्रवित् ॥ ३ ॥  
  
नारदः -  
  
सङ्ख्यापूर्तौ निजैर्द्रव्यैर्जपसङ्ख्यादशांशतः ।  
यथोक्तकुण्डे जुहुयाद्यथाविधि समाहितः ॥ १ ॥  
  
अथवा प्रत्यहं जप्त्वा पूर्वस्मिंस्तावदेव हि । (जुहुयात्तद्दशांशतः)  
  
इति । वैशम्पायनः -  
  
नैरन्तर्य्यविधिः प्रोक्तो न दिनं व्यतिलङ्घयेत् ।  
दिवसातिक्रमात् पुंसो मन्त्रसिद्धिर्भवेत् नहि ॥ १ ॥  
  
यावत्सङ्ख्यं जपेदह्नि पूर्वस्मिंस्तावदेव तु ।  
दिनान्तरेऽपि प्रजपेदन्यथा सिद्धिरोधकृत् ॥ २ ॥  
  
गौतमः -  
  
ध्यानार्चनजपानां च प्राणायामास्त्रयस्त्रयः ।  
आद्यन्तयोर्विधीयन्ते नासिकापुटचारिणः ॥ १ ॥  
  
प्। ३६६)  
  
इति । उत्तरतन्त्रे -  
  
जपादौ पूजयेन्मालां तोयैरभ्युक्ष्य यत्नतः ।  
निधाय मण्डलस्यान्तः सव्यहस्तगतां च वा ॥ १ ॥  
  
इष्टमन्त्रेण मालायाः प्रोक्षणं परिकीर्तितम् ।  
  
ॐ मां माले महामाये सर्वशक्तिस्वरूपिणि ।  
चतुर्वर्गस्त्वयि न्यस्तस्तस्मान्मे सिद्धिदा भव ॥ १ ॥  
  
पूजयित्वा ततो मालां गृह्णीयाद् दक्षिणे करे ।  
बीजं गणपतेः पूर्वमुच्चार्य तदनन्तरम् ॥ २ ॥  
  
अविघ्नं कुरु माले त्वं गृह्णीयादित्यनेन च ।  
  
इति । मण्डलस्यान्तर्निधाय वा सव्यहस्ते गतां वाभ्युक्ष्य पूजयेदिति   
सम्बन्धः । तथा -  
  
जपं समारभेत् पश्चात् पूर्ववद्ध्यानमास्थितः ।  
हस्तेन स्रजमादाय चिन्तयन् मनसा शिवाम् ॥ १ ॥  
  
चिन्तयित्वा गुरुं मूर्ध्नि यथावर्णादिकं भवेत् ।  
मन्त्रं च कण्ठतो ध्यात्वा पीतवर्णं हिरण्मयम् ॥ २ ॥  
  
महामायां च हृदये आत्मानं गुरुपादयोः ।  
आज्ञाचक्रे ततः पश्चाद् गुरोर्मन्त्रस्य चात्मनः ॥ ३ ॥  
  
देव्याश्चाप्येकतां नित्वा सुषुम्नावर्त्मना ततः ।  
तत्त्वस्वरूपमेकं तद्यच्चक्रं प्रतिलम्भयेत् ॥ ४ ॥  
  
षट्चक्रेऽपि महामायां क्षणं ध्यात्वा प्रयत्नतः ।  
लम्भयेन्मूलमन्त्रेण आदिषोडशचक्रकम् ॥ ५ ॥  
  
आदिषोडशचक्रस्थां साधकानन्ददायिनीम् ।  
चिन्तयन् साधको देवि जपकर्म समारभेत् ॥ ६ ॥  
  
भ्रुवोरुपरि नाडीनां त्रयाणां प्रान्त उच्यते ।  
तत्प्रान्ते त्रिपथस्थानं षट्कोणं चतुरङ्गुलम् ॥ ७ ॥  
  
रक्तं च कूलयोगज्ञैराज्ञाचक्रमितीष्यते ।  
कण्ठे त्रयाणां नाडीनां वेष्टनं विद्यते नृणाम् ॥ ८ ॥  
  
सुषुम्नेडापिङ्गलानां षट्कोणं तत्षडङ्गुलम् ।  
तत्षट्चक्रमिति प्रोक्तं शुक्लं कण्ठस्य मध्यगम् ॥ ९ ॥  
  
त्रयाणामपि नाडीनां हृदये चैकता भवेत् ।  
तत्स्थानं षोडशारं स्यात् सप्ताङ्गुलप्रमाणतः ॥ १० ॥  
  
तत्पीतमुक्तं योगज्ञैरादिषोडशचक्रकम् ।  
ध्येयानामपि मन्त्राणां चिन्तनस्य जपस्य च ॥ ११ ॥  
  
यस्मादाद्यं तु हृदयं तस्मादादीति गद्यते ।  
  
इति । तस्मात् प्रणवोच्चारात् । तदुक्तं तत्रैव  
  
निःसेतु च यथा तोयं क्षणान्निम्नं प्रसर्पति ।  
मन्त्रस्तथैव निःसेतुः क्षणात् क्षरति यज्वनाम् ॥ १ ॥  
  
तस्मात् सर्वत्र मन्त्रेषु चतुर्वर्णा द्विजातयः ।  
पार्श्वयोः सेतुमादाय जपकर्म समारभेत् ॥ २ ॥  
  
समारभेयुरित्यर्थः । छान्दसत्वादेकवचनम् । मन्त्राणां प्रणवः   
सेतुस्तत्सेतुः प्रणवः स्मृतः । चतुर्दशस्वरो योऽसौ शेष औकारसञ्ज्ञकः ।   
स चानुस्वारचन्द्राभ्यां शूद्राणां सेतुरुच्यते । अत्र   
शिवामित्युपलक्षणं तेन स्वेष्टदेवतामित्यर्थः । सर्वपूजासु सङ्गतमिति   
स्वयमभिधानात् । तथा :  
  
पूजयित्वा ततो मालां गृह्नीयाद्दक्षिणे करे ।  
मध्यमाया मध्यभागे वर्जयित्वा तु तर्जनीम् ॥ १ ॥  
  
अनामिकाकनिष्ठाभ्यां युताया नम्रभावतः ।  
स्थापयित्वा तत्र मालामङ्गुष्ठाग्रेण तद्गतम् ॥ २ ॥  
  
प्रत्येकं बीजमादाय अङ्कादूर्ध्वेन भैरव ।  
प्रतिवारं पठेन्मन्त्रं शनैरोष्ठौ न चालयेत् ॥ ३ ॥  
  
मालाबीजं तु जप्तव्यं स्पृशेन्न हि परस्परम् ।  
पूर्वं जपप्रयुक्तन चाङ्गुष्ठाग्रेण भैरव ॥ ४ ॥  
  
पूर्वबीजं जपन्यस्तु परबीजं तु संस्पृशेत् ।  
अङ्गुष्ठेन भवेत्तस्य निष्फलः स जपः सदा ॥ ५ ॥  
  
मालां स्वहृदयासन्ने धृत्वा दक्षिणपाणिना ।  
देवीं विचिन्तयन् जप्यं कुर्याद्वामेन न स्पृशेत् ॥ ६ ॥  
  
इति । अङ्कादूर्ध्वेनाङ्गुष्ठाग्रेणेत्यर्थः । मालाबीजं तत्सम्बन्धिमणिः ।   
शैवागमे -  
  
तर्जन्या न स्पृशेत् सूत्रं कम्पयेन्न विधूनयेत् ।  
न स्पृशेद्वामहस्तेन करभ्रष्टं न कारयेत् ॥ १ ॥  
  
अक्षाणां चालनेऽङ्गुष्ठेनान्यमक्षं न संस्पृशेत् ।  
जपकाले सदा विद्वान् मेरुं नैव विलङ्घयेत् ॥ २ ॥  
  
परिवर्तनकाले च सङ्घट्टं नैव कारयेत् ।  
कलिः खटखटाशब्दे दोलमाने चलन्मतिः ॥ ३ ॥  
  
पतिते चैव विद्वेषः स्फुटिते व्याधिसम्भवः ।  
हस्तच्युते महाविघ्नः सूत्रच्छेदे विनश्यति ॥ ४ ॥  
  
प्। ३६७)  
  
पतिते मध्यमाया अङ्गुल्यन्तरगते । स्फुटिते मणौ । सूत्रच्छेदे   
गुणच्छेदेऽपीत्यर्थः । तथा -  
  
कासे क्षुते च जृभायामेकमावर्तनं त्यजेत् ।  
प्रमादात् तर्जनीस्पर्शे भवेदावर्तनं त्यजेत् ॥ १ ॥  
  
जपे निषिद्धसंस्पर्शे क्षालयित्वा पुनर्जपेत् ।  
  
इति । आवर्तनं मन्त्रस्य । योगिनीतन्त्रे -  
  
सर्वास्वपि च मालासु मेरुः पार्श्वे विधीयते ।  
न स्पृशेतं कदाचित् तु स्पृष्ठे ह्यावर्तनं पुनः ॥ १ ॥  
  
न स्पृशेत् तर्जन्येति सर्वत्र तर्जनीस्पर्शस्यैव निषेधात्   
अन्याङ्गुलीनामस्पर्शासम्भवाद्वेति । तथा महाकपिलपञ्चरात्रे -  
  
एकचित्तः प्रशान्तात्माप्यक्षसूत्रकरः शुचिः ।  
भुग्नग्रोवोन्नतः शान्तः कण्डून्मीलनवर्जितः ॥ १ ॥  
  
सविसर्गं समात्रं च सविन्दुं साक्षरं स्फुटम् ।  
नद्रुतं नापि विश्रान्तं क्रमान्मन्त्रं जपेत् सुधीः ॥ २ ॥  
  
इति । नारदपञ्चरात्रे -  
  
अक्षरादक्षरं यावत् सर्वदोषविवर्जितम् ।  
विलम्बितं च नातीव तथा स्पष्टपदोद्भवम् ॥ १ ॥  
  
चित्तविक्षेपरहितमत्युत्कृष्टधियान्वितम् ।  
एवं कृत्वा जपं विप्र विनिवेद्यश्च यागवत् ॥ २ ॥  
  
इति । योगिनीतन्त्रे -  
  
अष्टोत्तरशतं वापि जपान्ते शिरसि क्षिपेत् ।  
त्वं माले सर्वदेवानां प्रीतिदा शुभदा मम ॥ १ ॥  
  
शिवं कुरुष्व मे भद्रे यशो वीर्य च सर्वदा ।  
पुष्करं शिखिबीजस्थं सूक्ष्मसूक्ष्मान्वितं भवेत् ॥ २ ॥  
  
आकाश शशिसंयुक्तं सिद्ध्यं हृदयसंयुतम् ।  
एष पञ्चाक्षरो मन्त्रो मालायाः परिकीर्तितः ॥ ३ ॥  
  
ग्रहणे स्थापने चैव पूजने विनियोजयेत् ।  
  
पुष्करं हकारः शिखी रेफः सूक्ष्मसूक्ष्मः ईकारः   
आकाशशशिभ्यां बिन्द्वर्धचन्द्राभ्यां युतं सिद्ध्यै स्वरूपं   
हृदयं नमः । फेत्कारिणीतन्त्रे यथाशक्ति जपं कृत्वा प्राणायामत्रयं   
चरेत् इति । नारदपञ्चरात्रे :  
  
जपं तदनु कुर्वीत यथा शक्त्यायुतादिकम् ।  
निवेदयेद् विभोस्तच्च वाक्कर्ममनसान्वितम् ॥ १ ॥  
  
पुण्डरीकाक्ष विश्वात्मन् मन्त्रमूर्ते जनार्दन ।  
गृहणिमं जपं नाथ मम दीनस्य शाश्वत ॥ २ ॥  
  
इत्युक्त्वार्घ्यौदकं पुष्पे कृत्वा दक्षिणपाणिगम् ।  
अग्रतो निक्षिपेद् विष्णोर्मूलमन्त्रेण नारद ॥ ३ ॥  
  
मन्त्रात्मा भगवन् विष्णुरचिरात् सिद्धिदो भवेत् ।  
  
इति । शिवादावाह सोमशम्भुः -  
  
मानसोपांशुवाष्पाणां (च्यानां) कुर्यादेकतमं जपम् ।  
मूलस्याष्टशतं जप्त्वा न द्रुतं न विलम्बितम् ॥ १ ॥  
  
गुह्यातिगुह्यगोप्ता त्वं गृहाणास्मत्कृतं जपम् ।  
सिद्धिर्भवतु मे देव त्वत्प्रासादात् त्वयि स्थिता ॥ २ ॥  
  
भोगी श्लोकं पठित्वामुं दक्षहस्तेन शम्भवे ।  
मूलमन्त्रार्घ्यतोयेन वरहस्ते निवेदयेत् ॥ ३ ॥  
  
इति । नारदपञ्चरात्रे -  
  
सम्पूज्याथ जपं कुर्याद् यावद्वै प्रहरद्वयम् ।  
तदूर्ध्वे पूर्ववत् स्नात्वा विशेषेण विधानवित् ॥ १ ॥  
  
न्यासावसानमखिलम् कर्मकुर्यात् पुरोदितम् ।  
पूजाग्निहोमपर्यन्तं ततश्च जपमारभेत् ॥ २ ॥  
  
यावद्दिनावसानं तु भूयः स्नात्वा ततो द्विजः ।  
उपास्य पूर्ववत् सन्ध्यां देवं सम्पूजयेत् पुनः ॥ ३ ॥  
  
विसृज्य भोजनं कुर्यात् सततं तारकोदये ।  
  
सन्ध्यामुपास्य देवं पूर्ववत् पूजयेदिति सम्बन्धः ॥ अथातो   
वर्ज्यावर्ज्यानि त्रैलोक्यसम्मोहनतन्त्रे  
  
भिक्षाशी वा हविप्याशी शाकमूलफलाशनः ।  
पयोव्रती वा नियतो जपेदेकाग्रमानसः ॥ १ ॥  
  
इति । भिक्षास्वरूपमाह कुम्भसम्भवः -  
  
वैदिकाचारयुक्तानां शुचीनां श्रीमतां सताम् ।  
सत्कुलस्थानजातानां भिक्षाशी वाग्रजन्मनाम् ॥ १ ॥  
  
प्। ३६८)  
  
इति । नारदः -  
  
चरुमूलफलक्षीरदधिभिक्षान्नसक्तवः ।  
एतत्सप्तविधं प्रोक्तं पवित्रं व्रतभोजनम् ॥ १ ॥  
  
इति । कपिलः -  
  
यावो यवागुः शाकं च पयो भैक्षं हविष्यकम् ।  
पूर्वं पूर्वं प्रशस्तं स्यादशनं मन्त्रसाधने ॥ १ ॥  
  
इति । हविरुक्तं कुम्भसम्भवेन  
  
सितैकविधहैमन्तं मुन्यन्नं स्वीयसंशृतम् ।  
अशूद्रावहतं पद्भ्यामनुत्तोल्यहतं च यत् ॥ १ ॥  
  
दधि क्षीरं घृतं गव्यमैक्षवं गुडवर्जितम् ।  
तिलाश्चैव सिता मुद्गाः कन्दः केमुकवर्जितः ॥ २ ॥  
  
नारिकेलफलं चैव कदली लवली तथा ।  
आम्रमामलकं चैव पनसं च हरीतकी ॥ ३ ॥  
  
व्रतान्तरप्रशस्तं च हविष्यं मन्यते बुधः ।  
अवैष्णवमलभ्यं चाप्यप्रशस्तं व्रतान्तरे ॥ ४ ॥  
  
त्याज्यमेवात्र तत्सर्वं यदीच्छेत् सिद्धिमात्मनः ।  
लघुमिष्टहिताशी च विनीतः शान्तचेतनः ॥ ५ ॥  
  
मुन्यन्नं नीवारः । शातातपः -  
  
हैमन्तिकं सिता स्विन्नं शालि मुद्गास्तिला यवाः ।  
कलायकङ्गुनीवारा वास्तूकं हिलमोचका ॥ १ ॥  
  
षष्टिका कालशाकं च मूलकं केमुकेतरत् ।  
कन्दं सैन्धवसामुद्रे गव्ये च दधिसर्पिषी ॥ २ ॥  
  
पयोऽनुधृतसारं च पनसाम्रे हरीतकी ।  
पिप्पली जीरकं चैव नागरङ्गकतिन्तिणी ॥ ३ ॥  
  
कदली लवली धात्री फलान्यगुडमैक्षवम् ।  
अतैलपक्वं मुनयो हविष्यान्नं प्रचक्षते ॥ ४ ॥  
  
मूलकं हविरपि वैष्णवानां निषिद्धम् । तदुक्तं विष्णुयामले -  
  
यत्र मांसं तथा मद्यं तथा वृन्ताकमूलके ।  
निवेदयेन्नैव तत्र हरेरैकान्तिकी रतिः ॥ १ ॥  
  
इति । अथ वर्ज्यानि । तत्र कुम्भसम्भवः -  
  
लवणं च पलं चैव क्षारं क्षौद्रं रसान्तरम् ।  
माषमुद्गमसूराद्यान् कोद्रवांश्चणकानपि ॥ १ ॥  
  
क्षारं लवणमिति सम्बन्धः । मुद्गाः सिताः । उत्तरतन्त्रे -  
  
स्विन्नं च लवणं मांसं गृञ्जनं कांस्यभोजनम् ।  
माषाढकीमसूरांश्च कोद्रवांश्चणकानपि ॥ १ ॥  
  
ताम्बूलं च द्विभुक्तं च दुस्संवादं प्रमत्तताम् ।  
  
वर्जयेत् इति । ब्रह्मयामले  
  
निश्चयोत्साहधैर्याच्च तत्त्वज्ञानस्य दर्शनात् ।  
अल्पाशनादसङ्गाच्च षड्भिर्मन्त्रः प्रसिद्ध्यति ॥ १ ॥  
  
प्रयासाद् बहुभक्ष्याच्च प्रजल्पान्नियमाग्रहात् ।  
नीचसङ्गाच्च लौल्याच्च षड्भिर्मन्त्रो न सिद्ध्यति ॥ २ ॥  
  
अशङ्कितमनाश्चैव शिवशक्तिमयत्वतः ।  
देवी मन्त्रमयं साक्षाद् ध्यायेदात्मानमात्मनि ॥ ३ ॥  
  
मनोऽन्यत्र शिवोऽन्यत्र शक्तिरन्यत्र मारुतः ।  
न सिद्ध्यति वरारोहे कल्पकोटिशतैरपि ॥ ४ ॥  
  
पर्युषं चारनालं च कोद्रवान्नं मसूरिकम् ।  
कांस्यपात्रं च तैलं च मन्त्रवीर्यहराणि षट् ॥ ५ ॥  
  
वीर्यविज्ञानयोर्हन्ता ज्ञानहर्ता च पर्युषः ।  
तस्मात् सर्वप्रयत्नेन मन्त्री पर्युषितं त्यजेत् ॥ ६ ॥  
  
आरनालं चान्यमग्नं मन्त्री दृष्ट्वा परित्यजेत् ।  
फललोपो भवेन्नूनं मन्त्रवीर्यं हरेद् ध्रुवम् ॥ ७ ॥  
  
तेन कारणभावेन मन्त्री क्षारांश्च वर्जयेत् ।  
पित्तलं मृत्युदं नूनं क्षुद्रधान्यं च कोद्रवम् ॥ ८ ॥  
  
कोद्रवान्नं परित्याज्यं सर्वथा जपकर्मणि ।  
मसूरी मानहन्त्री च परित्याज्याथ सर्वदा ॥ ९ ॥  
  
कांस्यपात्रंशुद्धं च तच्छप्तं विष्णुना पुरा ।  
मन्त्रवीर्यं हरत्याशु यद्यपि स्यान्महेश्वरः ॥ १० ॥  
  
तस्मात्सर्वप्रयत्नेन कांस्यं त्याज्यं तु साधकैः ।  
तिलतैलं मन्त्रपूतं पावनं देवदुर्लभम् ॥ ११ ॥  
  
मर्दयित्वा प्रयत्नेन स्नानं कार्यं हि सर्वदा ।  
वर्जयेज्जपवेलायां भोज्यं नैव सदा बुधैः ॥ १२ ॥  
  
प्। ३६९)  
  
न भोक्तव्यं न भोक्तव्यं मन्त्रिणा तत्कदाचन ।  
  
इति ॥ अथ भोजनपर्यायस्तत्र कुम्भसम्भवः -  
  
उपस्तीर्याभिधार्यैत् संस्कृत्य प्रोक्षणादिभिः ।  
पाचयेद्वैदिकैर्मन्त्रैः पुनर्मूलेन मन्त्रवित् ॥ १ ॥  
  
वैदिकैः प्रोक्षणादिभिः पाचयेदिति सम्बन्धः । मूलेन मन्त्रयेदिति शेषः ।   
तथा सोमशम्भूः हृदा सम्भोजयेन्मन्त्री पूतैराचामयेज्जलैः । हृदा   
हृदयमन्त्रेण जलं च मूलेनाभिमन्त्रितं पिबेदिति । पलाशपत्रेण   
मध्यपत्रवर्जितेन कृतपत्रावल्यामेव भुञ्जीतेति वदन्ति   
कांस्यभजननिषेधादयं नियम इति तत्त्वम् ॥ अथ शयनं   
विजयमालिनीतन्त्रे अधः शयानः शुद्धात्मा जितक्रोधो जितेन्द्रियः इति ।   
नारदपञ्चरात्रे :  
  
भुक्त्वा शयीत शयने सुशुद्धे च सुशीतले ।  
अर्द्धरात्रे समुत्थाय पादशौचं चरेद् द्विजः ॥ १ ॥  
  
आचम्य देवं संस्मृत्य शीघ्रं सम्पूज्य पूर्ववत् ।  
जपं कुर्याद्यथाशक्ति अर्पयेच्च तथेश्वरि ॥ २ ॥  
  
इति । तथा वैशम्पायनः -  
  
शयनं कुशशय्यायां विन्यसेच्छुचिवस्त्रधृत् ।  
तद्वासः क्षालयेन्नित्यमन्यथा विघ्नमावहेत् ॥ १ ॥  
  
इति । तथा वायवीयसंहितायाम् -  
  
अहतास्तरणास्तीर्णे सदर्भशयने शुचिः ।  
मन्त्रिते च शिवं ध्यायन् प्राक्शिरस्को निशि स्वपेत् ॥ १ ॥  
  
इति । मन्त्रिते स्वेष्टमन्त्रेण । शिवमित्युपलक्षणम् ॥ कपिलपञ्चरात्रे  
  
गुरुपादार्चनं कृत्वा उपवासि जितेन्द्रियः ।  
दर्भशय्यां गतो रात्रौ दृष्ट्वा स्वप्नं निवेदयेत् ॥ १ ॥  
  
इति । योगिनीतन्त्रे -  
  
यज्जाग्रतो दूरमुदेति दैवमावृत्य मन्त्रान् प्रयतस्त्रिरेतान् ।  
लघ्वेकभुग् दक्षिणपार्श्वशायी स्वप्नं परीक्षेत् यथोपदेशम् ॥ १ ॥  
  
मन्त्रानिति बहुचनेन सकलं सूक्तं गृह्यते । तथा  
  
भगवन् देवदेवेश शूलभृद् वृषवाहन ।  
इष्टानिष्टं समाचक्ष्व मम स्वप्नस्य शाश्वत ॥ १ ॥  
  
एवं सुप्तः कुशास्तीर्णे ततः प्रयतमानसः । निशान्ते पश्यति स्वप्नं   
शुभं वा यदि वा शुभम् ॥ २ ॥  
  
इति । पिङ्गलामते -  
  
तारो हिलिद्वयं शूलपाणये द्विठ ईरितः ।  
स्वप्नमाणवमन्त्रोऽयं शम्भुना परिकीर्तितः ॥ १ ॥  
  
नमोऽजाय त्रिनेत्राय पिङ्गलाय महात्मने ।  
वामाय विश्वरूपाय स्वप्नाधिपतये नमः ॥ २ ॥  
  
स्वप्ने कथय मे तथ्यं सर्वकार्येष्वशेषतः ।  
क्रियासिद्धिं विधास्यामि त्वत्प्रसादान्महेश्वर ॥ ३ ॥  
  
इति । मन्त्रतन्त्र प्रकाशे -  
  
ॐ हृत् सकललोकाय विष्णवे प्रभविष्णवे ।  
विश्वाय विश्वरूपाय स्वप्नाधिपतये नमः ॥ १ ॥  
  
स्वप्नमाणवमन्त्रोऽयं कथितो नारदादिभिः ।  
  
इति ॥ अथ शुभसूचकस्वप्नास्तत्र योगिनीतन्त्रे  
  
त्रिविधं दर्शनं तस्य यथार्थमयथार्थकम् ।  
अपावकं यत्स्वस्थानामख्यातानां हि दर्शनम् ॥ १ ॥  
  
यथार्थ तदयथार्थमस्वस्थानां विकारजम् ।  
अपावकं मानसं च यथार्थफलमुच्यते ॥ २ ॥  
  
एषां स्वरूपमाह - यदिति दर्शनं देवादीनां विकारजं पित्रादीनां   
मानसं मनोविकारजम् ॥  
  
आगमसिद्धान्ते -  
  
आद्ये वर्षे वत्सरार्धे द्वितीये यामे पाको वर्षपादात् तृतीये ।  
मासे पाकः शर्वरीतुर्ययामे सद्यः पाको यो विसर्गषु दृष्टः ॥ १ ॥  
  
प्। ३७०)  
  
आद्ये यामे दृष्टस्य स्वप्नस्य वर्षे वर्षमात्रे पाकः फलम् । एवमग्रेऽपि ।   
विसर्गे निशान्ते । तथा ज्य(दू)रेऽधमा मध्यमा स्याद्दृष्टेऽनुत्तमोत्तमे ।   
न विद्यते उत्तमो यस्याः सा सिद्धिरुत्तमे स्वप्ने इत्यर्थः ॥ तानेवाह तत्रैव :  
  
स्वप्ने पश्यति वै देवं निजेष्टं सर्वतोमुखम् ।  
गुरुं प्रसादसुमुखं निर्मलं चन्द्रमण्डलम् ॥ १ ॥  
  
गङ्गां गां भारतीं भानुं लिङ्गिनं लिङ्गमैश्वरम् ।  
प्रसन्नं तत्र जानीयात् सिद्धिं स्वप्ननिदर्शने ॥ २ ॥  
  
प्रसन्नं निजेष्टदेवमत एव सिद्धमपि ॥ नारदपञ्चरात्रे -  
  
क्षितिलाभः क्षषजाब्धितरणं चाग्निपूजनम् ।  
होमश्च ज्वलिते वह्नौ सङ्ग्रामविजयस्तथा ॥ १ ॥  
  
हंसकोकमयूराणां रथारोहणमेव च ।  
  
लोकश्चक्रवाकः ॥ कपिलपञ्चरात्रे -  
  
कन्यां छत्रं रथं दीपं प्रासादं कमलं नदीम् ।  
कुञ्जरं वृषभं माल्यं समुद्रं फलिनं द्रुमम् ॥ १ ॥  
  
पर्वतं च हयं मेध्यमाममासं सुरासवम् ।  
एवमादीनि सर्वाणि दृष्ट्वा सिद्धिमवाप्नुयात् ॥ २ ॥  
  
इति ॥ श्रुतिरपि -  
  
यदा कर्मसु काम्येषु स्त्रियं स्वप्नेषु पश्यति ।  
समृद्धिं तत्र जानीयात् तस्मिन् स्वप्ननिदर्शने ॥ १ ॥  
  
इति ॥ भैरवीतन्त्रे -  
  
नदीसमुद्रतरणमाकाशगमनं तथा ।  
भास्करोदयनं चैव प्रज्वलन्तं हुताशनम् ॥ १ ॥  
  
ग्रहनक्षत्रताराणां चन्द्रमण्डलदर्शनम् । नक्षत्राण्यश्विन्यादीनि ।   
तारा अन्यानिति ।  
  
हर्म्यस्यारोहणम् चैव प्रासादशिखरेऽपि वा ।  
नागाश्ववृषभेन्द्राणां तरुशैलाग्ररोहणम् ॥ २ ॥  
  
विमानगमनं चैव सिद्धमन्त्रस्य दर्शनम् ।  
लाभः सिद्धतरोश्चैव देवीनां चैव दर्शनम् ॥ ३ ॥  
  
एवमादीनि सन्दृष्ट्वा नरः सिद्धिमवाप्नुयात् ।  
स्वप्ने तु मदिरापानमाममांसस्य भक्षणम् ॥ ४ ॥  
  
क्रिमिविष्टानुलेपं च रुधिरेणाभिषेचनम् ।  
भोजनं दधिभक्तस्य श्वेतवस्त्रानुलेपनम् ॥ ५ ॥  
  
सिंहासनं रथं यानं ध्वजं राज्याभिषेचनम् ।  
रत्नान्याभरणादीनि स्वप्ने दृष्ट्वा प्रसिद्ध्यति ॥ ६ ॥  
  
इति । नारदपञ्चरात्रे -  
  
गुरुर्देवो द्विजः कन्या गोगजाश्वाश्च केसरी ।  
दर्पणं शङ्खभीर्य्यौ च तन्त्रीवाद्यं च रोचनम् ॥ १ ॥  
  
ताम्बूलभक्षणं चैव तथा दध्यभिव(न)न्दनम् ।  
सिद्धान्नमाममांसं च मद्यस्त्रीमदिरासवाः ॥ २ ॥  
  
छत्रं यानं सितं वस्त्रं तथान्यश्वेतचन्दनम् ।  
माल्यमुक्ताफले हारः पूर्णः समुदितः शशी ॥ ३ ॥  
  
प्रचण्डकिरणः खस्थो निम्नगाथ महोदधिः ।  
प्रफुल्लपादपः शाली रोचना कुङ्कुमं मधु ॥ ४ ॥  
  
लाजाः सिद्धार्थकाबीजं नवभाण्डं च पायसम् ।  
उपपन्नोऽप्यथाचार्यो गायत्री वरसङ्गता ॥ ५ ॥  
  
मनःप्रीतिकराश्चान्ये लोके शंसापदं गताः ।  
सर्वे स्वप्नाः शुभाः प्रोक्ताः सिद्धिमोक्षफलप्रदाः ॥ ६ ॥  
  
इति । अथाशुभसूचकाः नारदः -  
  
अतोऽन्ये विपरीतास्तु मनसः खेददाश्च ये ।  
गर्हिता लोकविद्विष्टाः स्वप्नास्ते ह्यशुभावहाः ॥ १ ॥  
  
अत उक्तशुभसूचकात् । कपिलपञ्चरात्रे -  
  
चण्डालं कलभं काकं गर्तं शून्यममङ्गलम् ।  
तैलाभ्यक्तं नरं नग्नं शुष्कवृक्षं सकण्ठकम् ॥ १ ॥  
  
प्रासादमतलं दृष्ट्वा नरो रोगमवाप्नुयात् ।  
  
कलभं बालमुष्ट्रम् । तत्र प्रायश्चित्तमाह कपिलाः दृष्ट्वा दुःस्वप्नकं   
चैव होमात् सिद्धिमवाप्नुयात् । तथा पिङ्गलामते : शुभे शुभं भवेत्तस्य   
जुहुयादशुभे शतम् । अस्त्रेणेति क्रमाद्विद्वान् । इति । नारदपञ्चरात्रे  
  
दृष्ट्वा समाचरेद्धोमं दन्तकाष्ठोदितं मुने ।  
केवलेनाथवाज्येन सिंहमन्त्रेण शान्तये ॥ १ ॥  
  
प्। ३७१)  
  
दन्तकाष्टप्रकरणे तावदाह स्वयमेव -  
  
शतं सहस्रं साष्टं वा यथाशक्त्याथवा द्विजः ।  
अस्त्रसम्पुटितेनैषां नाम्ना स्वाहान्वितेन च ॥ १ ॥  
  
दोषाञ्जहिजहीत्येवं पदं नामावसानगम् ।  
  
अस्त्रसिंहमन्त्रयोर्विकल्पः । एषां दोषनिदानानाम् ॥ अथ स्वप्ननिवेदनं   
तत्रैव -  
  
शिष्यस्तु शुचिराचान्तः पुष्पहस्तो गुरूत्तमम् ।  
प्रणम्य शिरसा हृष्टस्तस्मै स्वप्नं निवेदयेत् ॥ १ ॥  
  
स्वप्ने वाक्षिसमक्षं वा आश्चर्यमतिहर्षदम् ।  
अकस्माद्यदि जायेत नाख्यातव्यं गुरोर्विना ॥ २ ॥  
  
मन्त्रप्रसादजनितं लिङ्गं च न गुरोर्विना ।  
प्रकाशनीयं विप्रेन्द्रं कस्यचित् सिद्धिमिच्छता ॥ ३ ॥  
  
प्रकाशयति यो मोहादौत्सुक्यान्मन्त्रजं सुखम् ।  
निकटस्थाश्च तास्तस्य सिद्धयो यान्ति दूरतः ॥ ५ ॥  
  
आविर्भवन्ति दुःकानि शोकाश्च विविधा अपि ।  
  
इति । वक्रतुण्डकल्पे - चित्तप्रसादो मनसश्च तुष्टिरल्पाशिता   
स्पन्दपराङ्मुखत्वम् । इति । तथा भैरवीतन्त्रे -  
  
ज्योतिः पश्यति सर्वत्र शरीरं वा प्रकाशयुक् ।  
निजं शरीरमथवा देवतामयमेव हि ॥ १ ॥  
  
इति । नारदपञ्चरात्रे -  
  
मन्त्राराधनसक्तस्य प्रथमं वत्सरत्रयम् ।  
जायन्ते बहवो विघ्ना नियमस्थस्य नारद ॥ १ ॥  
  
नोद्वेगं साधको याति कर्मणा मनसा यदि ।  
तृतीयवत्सरादूर्ध्वं राजानश्च महीभृतः ॥ २ ॥  
  
प्रार्थयन्तेऽनुरोधेन गर्विता अपि मानिनः ।  
प्रसादः क्रियतां नाथ ममोद्धरणकारणम् ॥ ३ ॥  
  
प्रज्वलन्तं च पश्यन्ति तेजसा विभवेन च ।  
अतस्ते मुनिशार्दूल निष्ठुरं वक्तुमक्षमाः ॥ ४ ॥  
  
नवमाद्वत्सरादूर्ध्व स्वयं सिद्ध्यति मन्त्रराट् ।  
नानाश्चर्याणि हृदये मन्त्रसिद्धिमयानि वै ॥ ५ ॥  
  
अत्यानन्दप्रदान्याशु प्रत्यक्षेऽपि बहिस्तथा ।  
जडधीस्तु क्षणं विप्रक्षणमस्ति प्रहर्षितः ॥ ६ ॥  
  
क्षणं दुन्दुभिनिर्घोषं शृणोति त्वन्तरिक्षतः ।  
क्षणं च मधुरं वाद्यन्नानागीतसमन्वितम् ॥ ७ ॥  
  
आजिघ्रति क्षणं गन्धान् कर्पूरमृगनाभिजान् ।  
उत्पतन्तं क्षणं वापि पश्यत्यात्मानमात्मना ॥ ८ ॥  
  
चन्द्रार्ककिरणाकीर्णं क्षणमालोकयेन्नभः ।  
गजगोवृषनादांश्च शृणुयाच्च क्षणं द्विजः ॥ ९ ॥  
  
निर्भराम्बुदसङ्क्षोभं क्षणमाकर्षयत्यपि ।  
तारकाणि विचित्राणि योगिनो नभसि स्थितान् ॥ १० ॥  
  
पश्यत्युद्ग्राहयतश्च क्षणं मन्त्रं व्रती सदा ।  
क्षणं किलिकिलारावं हंसवर्हिरवं तथा ॥ ११ ॥  
  
क्षणं मेघोदयं पश्येत् क्षणं रात्रि दिने सति ।  
रात्रौ च दिवसालोकं ससूर्य्यं क्षणमीक्षते ॥ १२ ॥  
  
बलेन परिपूर्णश्च तेजसा भास्करोपमः ।  
पूर्णेन्दुसदृशः कान्त्या गमने विहगोपमः ॥ १३ ॥  
  
रयेण युक्तः प्रोच्येत (शोचेन) गाम्भीर्येण सुखेन च ।  
स्वल्पाशनेनाकृशता बहुनापि न चीयते ॥ १४ ॥  
  
विण्मूत्रयोरथाल्पत्वं भवेन्निद्राजयस्तथा ।  
जपध्यानगतो मन्त्री न खेदमधिगच्छति ॥ १५ ॥  
  
विना भोजनपानाभ्यां पक्षमासादिकं मुने ।  
इत्येवमादिभिश्चिह्नर्महाविस्मयकारिभिः ॥ १६ ॥  
  
प्रवृत्तेः सम्प्रबोद्धव्यं प्रसन्नो मन्त्रराडिति ।  
  
इति । तथा बौधायनः सिद्धेस्तु त्रीणि चिह्नानि दाता भोक्ता अयाचकः । दाता   
भोक्ताप्ययाचक इत्यर्थः । प्रपञ्चसारे : (१० प० । ४३ श्लो०)  
  
ततोऽस्य प्रत्ययास्त्वेवं जायन्ते जपतो मनुम् ।  
अधिष्ठितं निश्यदीपं निस्तमिस्रं गृहं भवेत् ॥ १ ॥  
  
अर्काभस्तेजसासौ भवति नलिनजा सन्ततं किङ्करी स्या-  
द्रोगा नश्यन्ति दृष्ट्वा द्रुतमथ धनधान्याकुलं तत्समीपम् ।  
देवा नित्यं नमोऽस्मै विदधति फणिनो नैव दंशन्ति पुत्राः  
पौत्रा मित्राणि ऋद्धास्तनुविपदि परं धाम विष्णोः स भूयात् ॥ (१० प० ४७   
श्लो०)  
  
प्। ३७२)  
  
इति । एवं कृतेऽपि न सिद्ध्यति चेत्तदा द्वयं त्रयं वा पुरश्चरणं कुर्यात् ।   
तदुक्तं फेत्कारिणीतन्त्रे -  
  
कर्मणा प्रबलेनैव प्रतिबन्धो विरोधिना ।  
यदि सिद्धिं न लभते द्विस्त्रिर्वा पुनराचरेत् ॥ १ ॥  
  
इति ॥ अय होमपर्यायो विचार्यते । तत्र वायवीयसंहितायाम् -  
  
अथाग्निकार्यं वक्ष्यामि कुण्डे वा स्थण्डिलेऽपि वा ।  
वेद्यामथायसे पात्रे मृण्मये वा नवे शुभे ॥ १ ॥  
  
इति । ज्ञानार्णवे -  
  
नित्यं नैमित्तिकं होमं स्थण्डिले वा समाचरेत् ।  
गोमयेनोपलिप्तायां भूमौ सुस्थलरूपकम् ॥ १ ॥  
  
हस्तमात्रं तु तत्कुर्याद्वालुकाभिः सुशोभनम् ।  
अङ्गुलोत्सेधसंयुक्तं चतुरस्रं समन्ततः ॥ २ ॥  
  
इति । क्रियासारे -  
  
समोऽष्टदिक्षु प्राक्प्रह्वः प्रागुदक्प्रवणोऽपि वा ।  
उदक्प्रह्वः प्रदेशो वा स्थण्डिलस्य स्थलं स्मृतम् ॥ १ ॥  
  
इति । प्रह्वः प्रवणः । तथा च कपिलः : स्थण्डिलं बालुकाभिर्वा   
रक्तमृद्रजसाऽपि वा ॥ तथा वसिष्ठः हस्तमात्रं स्थण्डिलं वा सङ्क्षिप्ते   
होमकर्मणि । अत्र सङ्क्षिप्ते इत्यभिधानात् सहस्रादिसङ्ख्यो होमः स्थण्डिले   
न कर्तव्यः इति केचित् । तत्र : होमं समारभेत् कुण्डे स्थण्डिले वाथ पूजिते ।   
अग्निप्रणयनं कृत्वा ह्याचार्यः सर्ववेदवित् । तिलहोमं   
व्याहृतिभिरष्टोत्तरसहस्रकम् । इति वायुपुराणवचनात् : कुण्डे वा स्थण्डिले   
वाथ तत्र होमो विधीयते । अयुतं होम सङ्ख्या च पलाशसमिधस्तथा ॥ इति   
पद्मपुराणवचनाच्च । अत्र होमाशक्तौ तु जपोऽशक्तस्य सर्वत्र इति   
नारायणीयवचनात् जप एव कार्यः । तत्र ब्राह्मणैः   
पुरश्चरणजपसङ्ख्याचतुर्गुणजपः कार्यः क्षत्रियैः षड्गुणः   
वैश्यैरष्टगुणः । होमकर्मणि शक्तानां त्रयाणं जपसाम्यता ।   
होमकर्मण्यशक्तानां वेदर्तुवसुसम्मितम् । इति उत्तरतन्त्रवचनात् ।   
तदशक्तौ तु विप्राणां द्विगुणः क्षत्रियाणां त्रिगुणः वैश्यानां   
चतुर्गुणः होमकर्मण्यशक्तानां विप्राणां द्विगुणो जपः । इतरेषां तु   
वर्णानां त्रिगुणादिर्विधीयते ॥ इति गौतमवचनात् । तत्राप्यशक्तौ   
होमसङ्ख्याचतुर्गुणजपः कार्यः । होमाशक्तौ जपं   
कुर्याद्धोमसङ्ख्याचतुर्गुणम् इति वसिष्ठवचनात् । एतदपि विप्रमात्रपरं   
क्षत्रियवैश्ययोः प्राग्वत् षड्गुणाष्टगुणजपो भवति प्रागुक्तवचनात् ।   
तत्राप्यशक्तौ होमसङ्ख्याद्विगुणजपो वा कार्यः । यद्यदङ्गं विहीयेत   
तत्सङ्ख्याद्विगुणो जपः । कर्तव्यः साङ्गसिद्ध्यर्थं तदशक्तेन भक्तितः ॥   
इति कुम्भसम्भववचनात् । तदशक्तेन   
पुरश्चरणसङ्ख्याचतुर्गुणादिकरणाशक्तेन । एतदपि विप्रमात्रपरं   
क्षत्रियवैश्ययोस्त्रिगुणचतुर्गुणजयो भवति प्रागुक्तगौतमवचनादेव   
द्विजभक्तेतरशूद्राणां तु चतुर्गुणपक्षे दशगुणजपो भवति   
द्विगुणपक्षे तु पञ्चगुणजपः इति । द्विजभक्तशूद्राणां तु यं   
वर्णमाश्रितो यः शूद्रस्तस्य तद्वर्णविहितजप एवेति । तदुक्तमुत्तरतन्त्रे :  
  
द्विजानां होमविरहे यः प्रोक्तः सूरिभिर्जपः ।  
तद्योषितां स एवोक्तः शूद्रो यं वर्णमाश्रितः ॥ १ ॥  
  
तत् स्त्रीणां विहितं जापं कुर्याद्भक्तिपरायणः ।  
  
इति । गौतमोऽप्याह -  
  
होमाभावे द्विजानां तु जपः प्रोक्तः पुरा तु यः ।  
तत्सुभ्रुवां च तद्भृत्य शूद्राणां च स एव हि ॥ १ ॥  
  
इति । अतः स्त्रीशूद्रैर्होमनाधिकाराज्जप एव कार्यः । उत्तरतन्त्रे -  
  
ततो होमदशांशेन जले सम्पूज्य देवताम् ।  
तर्पयामीति मन्त्रान्ते प्रोक्ताद्भिर्मूर्ध्नि तर्पयेत् ॥ १ ॥  
  
इति । वैशम्पायनः -  
  
तर्पणस्य दशांशेन नमोऽन्तं मन्त्रमुच्चरन् ।  
अभिषिञ्चेत् स्वमूर्धानं जलैः कुम्भाख्यमुद्रया ॥ १ ॥  
  
इति । उत्तरतन्त्रे -  
  
तदन्ते भोजयेद्विप्रान् सदाचारान् दशांशतः ।  
नानाविधैर्भक्ष्यभोज्यैर्लेह्यैश्चोप्यैस्तथेतरैः ॥ १ ॥  
  
सर्वथा भोजयेद्विप्रान् कृतसाङ्गत्वसिद्धये ।  
विप्राराधनमात्रेण व्यङ्गं साङ्गत्वमाप्नुयात् ॥ २ ॥  
  
प्। ३७३)  
  
एकमङ्गं विहीयेत ततो नेष्टमवाप्नुयात् ।  
अङ्गहीनं भवेद्यद्यत् कर्म नेष्टार्थसाधकम् ॥ ३ ॥  
  
न्यूनातिरिक्तकर्माणि न फलन्ति मनोरथान् ।  
त एव पूर्णतां यान्ति समस्तानि भवन्ति चेत् ॥ ४ ॥  
  
अतो यत्ने विदुषो भोजयेत् सर्वकर्मसु ।  
यानि यान्यपि कर्माणि हीयन्ते द्विजभोजनैः ॥ ५ ॥  
  
निरर्थकानि तानि स्युर्बीजान्यूषरगानिवत् ।  
गुरुं सन्तोषयेत् पश्चाद्गोहिरण्याम्बरादिभिः ॥ ६ ॥  
  
गुरौ तुष्टं हि सन्तुष्टो मन्त्रः सिद्ध्यति मन्त्रिणः ।  
इत्थं पुरश्चरणतः प्रसन्ना देवता भवेत् ॥ ७ ॥  
  
इति । श्रीकुलार्णवे -  
  
यदृच्छया श्रुतं मन्त्रं छद्मनापि छलेन वा ।  
परेरितं वा गाथां वा सञ्जपेद्यद्यनर्थकृत् ॥ १ ॥  
  
पुस्तके लिखितान् मन्त्रानालोक्य प्रजपन्ति ये ।  
ब्रह्महत्यासमं तेषां पातकं परिकीर्तितम् ॥ २ ॥  
  
अनेककोटिमन्त्राश्च चित्तव्याकुलकारणम् ।  
मन्त्रं गुरुमुखात् प्राप्तमेकं स्यात् सर्वसिद्धिदम् ॥ ३ ॥  
  
इति ॥ अथ प्रयोगः : तत्र जपमाला सातु द्विविधा मातृकाक्षरमयी चेति । तत्र   
मणयस्तु : पुत्रजीवशङ्खविद्रुमरत्नमुक्ताफलपद्मबीजसुवर्णरजतकुश-  
ग्रर्न्थिरुद्राक्षा इत्यक्षविशेषा । अक्षसङ्ख्या तु   
सात्त्विकराजसतामसभेदेनाष्टोत्तरशतं चतुःपञ्चशत्सप्तविंशतिश्चेति ।   
अथ मालायाः संस्कारकालः : तत्र विष्णोर्द्वादशोपूर्वाह्नः ।   
शक्तेरष्टमीनवमीचतुर्दशीरात्रिः । गणेशस्य चतुर्थीमध्याह्नः । शिवस्य   
त्रयोदशी दिवा । सूर्यस्य सप्तमीपूर्वाह्न इति ॥ अथ मालायाः सूत्राणि ।   
विष्णोः पद्मसूत्रं कार्पाससूत्रं वा देव्याः पट्टसूत्रं   
शिवस्योर्णाभवं वाल्कलं वा सूर्यगणेशयोः कर्पाससूत्रं   
पट्टसूत्रं वा कार्पाससूत्रं चेद्ब्राह्मणोकर्तितं   
स्वसमानवर्णयोषित्कर्तितं वा त्रिगुणं त्रिगुणीकृतं कुर्यात् । अन्येषु   
सूत्रेषु यथायोग्यमेव कार्यमिति ॥ अथ संस्कारः : तत्र प्रमाणोक्तपात्रया   
गोमूत्रगोमयदुग्धदधिवृतकुशजलात्मकं पञ्चगव्यं सम्पाद्य   
शक्तिव्यतिरिक्ते पूर्वदिने कृतैकभक्तः साधकः प्रातःकृतनित्यकृत्यः   
सूत्रं मणींश्च पृथक् पृथक् पञ्चगव्येन जलैश्च प्रक्षाल्य नवसु   
पिप्पलदलेषु पद्माकाररचितेषु सूत्रं मणींश्च संस्थाप्य तेषु   
प्रणवं भुवनेश्वरीबीजं मातृकाक्षराणि च सूत्रे प्रतिबीजं बीजेष्वपि   
विन्यस्य मणीन् सूत्रं च गन्धादिभिः सम्पूज्य कुण्डादौ   
नित्यहोमविधिनाग्निं संस्थाप्य यथाशक्ति सघृतैस्तिलैः केवलघृतैर्वा   
सद्यादिपञ्चमन्त्रैर्हुत्वा होमाशक्तौ जपं वा विधाय सूत्रे   
रुद्राक्षपुत्रजीवपद्माक्षाश्चेत् मुखेन मुखं संयोजयन्   
यथामुखमन्यमणीनित्यारोप्यैकैकमणिमध्ये गुरूक्तविधिना   
ब्रह्मग्रन्थिं विधाय गोपुच्छाकारेण ग्रन्थयित्वा सर्वतः स्थूलं   
सजातीयमेकं मणिमूर्ध्यमुखं सूत्रद्वयमेकीकृत्य मेरुं ग्रन्थयित्वा   
सम्पन्नां मालां ॐ सद्योजातं प्रपद्यामि सद्योजाताय वै नमः । भवे   
भवे नातिभवे भवस्व मां भवोद्भवाय नमः ॥ इति मन्त्रेण पन्चगव्येन   
शीतलजलेन च प्रक्षाल्य ॐ वामदेवाय नमो ज्येष्ठाय नमः श्रेष्ठाय   
नमो रुद्राय नमः कालाय नमः कलविकरणाय नमो बलविकरणाय नमो   
बलाय नमो बलप्रमथनाय नमः सर्वभूतदमनाय नमो मनोन्मनाय   
नमः इति मन्त्रेण चन्दनागरुकर्पूरकुङ्कुमैर्विघृष्य ॐ अघोरेभ्योऽय   
घोरेभ्यो घोरघोरतरेभ्यः सर्वेभ्यः सर्वशर्वेभ्यो नमस्ते अस्तु   
रुद्ररूपेभ्यः   
इत्यगरुशीरकर्पूरशर्करागुग्गुलमधुचन्दनघृतैर्धूपयित्वा ॐ   
तत्पुरुषाय विद्महे महादेवाय धीमहि तन्नो रुद्रः प्रचोदयात् इति   
गन्धचन्दनकस्तूरीकुङ्कुमकर्पूरैर्लेपयेत् । ततः ॐ ईशानः   
सर्वविद्यानामीश्वरः सर्वभूतानां   
ब्रह्माधिपतिर्ब्रह्मणोऽधिपतिर्ब्रह्मा शिवो मेऽस्तु सदाशिवाम् इति मन्त्रेण   
प्रतिबीजं शतं शतमभिमन्त्रयेत् (मेरुं चानेन अघोरेभ्योथ इत्यननेनापि   
शतं शतमभिमन्त्रयेत् । प्रत्येकं तु सकृत्सकृदिति वा) ततस्तत्र   
पूर्वोक्तवक्त्रभेदेन यस्य रुद्राक्षस्य या च देवता   
तामावाह्यावाहनस्थापनसन्निधापनसन्निरोधनसम्मुखी-  
करणसकलीकरणावगुण्ठनामृतोकरणपरमीकरणानि तत्तन्मुद्रया   
विधाय प्रागुक्तैः पञ्चभिर्मन्त्रैः प्रतिबीजं पञ्चोपचारैस्तां देवतां   
स्वेष्टदेवतावत् पूजयित्वेत्थं संस्कृतमालया जपं कुर्यात् । इति   
जपमालासंस्कारविधिः ॥  
  
इत्थं प्रतिष्ठितमालया जपं कुर्वन् यदा तत्सूत्रं जीर्णमिति जानाति तदैव   
दृढं सूत्रं ग्रन्थयित्वा तथा स्वेष्टमन्त्रमष्टोत्तरशतं   
प्रायश्चित्तार्थं जपित्वा पश्चात्तया मालया यथापूर्वं जपं कुर्यात् ।    
अयं प्रतिष्ठाप्रकारस्तु रुद्राक्षस्यैव नान्येषाम् । अन्येषां   
पद्माक्षादीनां तु प्रतिष्ठाविधिः प्रदर्श्य : तत्र ग्रथितां मालां   
कुत्रचित्पात्रे संस्थाप्य तस्यां  
  
प्। ३७४)  
                                                                                                                                                                                                                                                                                            
गणेशसूर्यविष्णुशिवदूर्गाः पृथक् पृथगावाह्य सम्पूज्य   
हौमितिमन्त्रेण पञ्चगव्ये निक्षिप्य पुनस्तां तस्मादुद्धृत्य स्वर्णपात्रस्थ   
पिप्पलपत्रस्थे वा धूपवासिते पञ्चामृते निक्षिप्य पुनस्तामुधृत्य   
शीतलजले निक्षिप्य प्रक्षाल्य   
चन्दनागरुकस्तूरीकर्पूरकुङ्कुमसौगन्धिकपङ्कैरनुलिप्य तस्यां हौमिति   
मन्त्रमष्टोत्तरशतं जपित्वा नव ग्रहान् दश दिक्पालांश्च सम्पूज्य   
सघृतैस्तिलैर्यथाशक्ति स्वेष्टमन्त्रेण हुत्वा गुरवे यथाशक्ति काञ्चनं   
दक्षिणां दत्त्वा ब्राह्मणांश्चान्नादिभिः तोषयेदिति ॥  
  
अथवा सूत्रं मणींश्च पञ्चगव्ये दिनत्रयं संस्थाप्य चतुर्थदिने   
समुद्धृत्यास्त्रमन्त्रेण प्रक्षाल्य हृन्मन्त्रेण ग्रन्थयित्वा स्थण्डिले   
स्वेष्टदेवतापूजामण्डलं विधाय तत्र स्वेष्टदेवतां सम्पूज्य   
मूलमन्त्रमष्टोत्तरशतं जपित्वा   
स्वेष्टदेवताकल्पोक्तपुरश्चरणहोमद्रव्येण घृतेन वा यथाशक्ति हुत्वा   
मण्डलमध्ये मालां संस्थाप्य तस्यामस्त्रमन्त्रं मूलमन्त्रं   
षडङ्गमन्त्रांश्च विन्यस्य स्वेष्टदेवतारूपां तां विचिन्त्य   
वक्ष्यमाणविधिना सर्वभूतबलिं दत्त्वा तस्यामिष्टदेवतां   
सम्पूज्याचार्य दक्षिणादिभिः परितोष्य प्रणम्य   
ब्राह्मणांश्चान्नादिभिस्तोषयेदितीत्थं प्रतिष्ठितया मालया नित्यं   
मन्त्रं जपेत् ॥  
  
अथ पुरश्चरणकाले विहितानि : तत्र   
मनःसंहरणशौचमौनमन्त्रार्थचिन्तनाव्यग्रतानिर्वेदश्रद्धाजपोत्साह्  
अक्रोधत्यागस्ववर्णाश्रमधर्मानुष्ठानपरितुष्टतेन्द्रिय-  
निग्रहब्रह्मचर्यगुरुनति केवलामलकस्नानमन्त्राभिमन्त्रितजलाभिषेकाः   
त्रिषवर्णं द्विसवनमशक्तौ सकृद्वा स्नानं   
देवर्षिपितृस्वेष्टदेवतातर्पणं   
मध्यपत्ररहितपलाशपत्ररचितपत्रावल्यां रात्रौ मितभोजनं   
गोविप्रबालादिषु कृपा चेति ॥  
  
अथ तत्कालनिषिद्धानि :   
अप्रियानृतभाषणकरञ्जविभीतकार्कस्नुहीच्छायाक्रमण   
प्रतिग्रहस्त्रीशूद्रपतितनास्तिकोच्छिष्टसम्भाषणस्नानतर्पणाद्यन-  
नुष्ठानबहुवस्त्रैकवस्त्रमलिनवस्त्रधारण   
काम्यकर्मासङ्कल्पितस्ववर्णाश्रमाविहितकर्माचरणकांस्य-भोजन   
दिवाभोजनासद्भाषणान्यपूजनकौटिल्यक्षौ-  
राभ्यङ्गासाधुसमागमोष्णजलस्नानोन्मर्दनगीतवाद्यादिश्रवण-  
नृत्यदर्शनाष्टविधमैथुनतत्कथालापक्षुद्रकर्मास्थानस्पर्श   
प्राणिहिंसाकञ्चुकोष्णीषधारणासम्वृतकराप्रावरणकेशमा-  
क्षणशिरःप्रावरणचिन्ताक्रोधभ्रमत्वरामनोरथ   
शयनोत्थानगमनान्धकारामङ्गलस्थानपादुकाधारणयान-  
शय्याधिरोहण   
पादप्रसारणोत्कटासनक्षुतजृम्भाहिक्काविकलमनस्कानासनप्रौढपादन्  
अग्नकुशराहित्यादीनि ॥  
  
अथासनानि तत्र :   
व्याघ्रचर्ममृगाजिनवेत्रनिर्मितकम्बलकुशकटरक्तपटवस्त्रात्म-कानि   
विहितानि ॥  
  
अथ निषिद्धासनानि :   
वंशरचितदारुमयपाषाणतृणवस्त्रपल्लवेष्टकानिर्मितानि केवलभूतलं   
चेति ॥  
  
अथ पुरश्चरणारम्भपूर्वदिनकृत्यम् : तत्र प्रातः स्नात्वा नित्यक्रियां   
निर्वर्त्य ब्राह्मणान् भोजनादिभिस्तोषयित्वा स्वगुरुमपि   
वस्त्राभरणधनधान्यादिभिः सन्तोष्य जपस्थाने   
त्रिकोणवृत्तचतुरस्रमण्डले क्षं क्षेत्रपालाय नमः । क्षेत्रपाल इहागच्छ   
इहागच्छ इति क्षेत्रपालमावाह्योक्तमन्त्रेण क्षेत्रपालं गन्धादिभिः   
सम्पूज्य तदग्रे त्रिकोणमण्डले साधारं सान्नव्यञ्जनोदकपूर्णं   
बलिपात्रं निधाय एह्येहि विद्वि (दु) पि मुरुमुरु भञ्जयभञ्जय तर्जयतर्जय   
विघ्नविघ्न महाभैरव क्षेत्रपाल बलिं गृह्णगृह्ण स्वाहा इति मन्त्रेण   
बलिं दत्त्वोपवसेत् ॥  
  
अथ जपारम्भदिनकृत्यम् : तत्र शुभे मासि चन्द्रतारानुकूले   
तिथिवारनक्षत्रादिशोधिते सुदिवसे प्रातः स्नात्वा गुरुविप्राज्ञामादाय   
ब्राह्मणैः स्वस्तिवाचनं कारयित्वा कुशहस्तः ॐ सूर्यः सोमो यमः कालः   
सन्ध्ये भूतान्यहः क्षपा । पवनो दिक्पतिर्भूमिराकाशं खेचरामराः ॥   
ब्राह्मयं शासनमास्थाय कल्पध्वमिह सन्निधिम् । इति पठित्वा ताम्रपात्रे   
कुशतिलाक्षतजलान्यादायोदङ्मुखः ॐ अद्यामुके मासि अमुकराशिगते   
सवितरि अमुकपक्षेऽमुकतिथौ भारतवर्षाख्यभूप्रदेशे विशेषक्षेत्रं   
चेदमुकक्षेत्रे अमुकशर्मा क्षत्रियश्चेदमुकवर्मा वैश्यश्चेदमुकगुप्तः   
शूद्रश्चेदमुकदासः   
अमुकमन्त्रसिद्धिकामोऽमुकमन्त्रस्येयत्सङ्ख्याजपात्मकम्पुरश्च-रणं   
करिष्ये अद्यारभ्यैतावद्दिनैरहं करिष्ये इति वा सङ्कल्पं विधाय   
गुरुगणपतिदुर्गामातॄर्नत्वा पूजां समाप्य जपमारभेत् । तत्र   
मूलमन्त्रेण प्राणायामत्रयं कृत्वा मूलमन्त्रस्य   
ऋष्यादिकरषडङ्गन्यासान् विन्यस्य हृदि देवं ध्यायन् जपमालां   
वामहस्ते कुत्रचित्पात्रे वा संस्थाप्यार्घ्योदकेन मूलमन्त्रेण सम्प्रोक्ष्य   
ॐ मां माले महामाये सर्वशक्तिस्वरूपिणी । चतुवर्गस्त्वयि न्यस्तस्तस्मान्मे   
सिद्धिदा भव ॥ इति गन्धपुष्पाक्षतैर्मालां सम्पूज्य  
  
प्। ३७५)  
  
ॐ अविघ्नं कुरु माले त्वम् इति मन्त्रेण दक्षिणहस्तेन मालामादाय स्वशिरसि   
श्रीगुरुं कण्ठे पीतवर्णं मूलमन्त्रं हृदये स्वेष्टदेवतां   
गुरुपादयोः स्वात्मानं च ध्यात्वा भूमध्यस्थाज्ञाचक्रे   
गुरुदैवतमन्त्रात्मनामैक्यं विभाव्य कण्ठस्थविशुद्धिचक्रे   
तच्चतुष्टयमेकीभूतं सुषुम्नावर्त्मनानीय तत्र देवतां ध्यात्वा   
मूलमन्त्रेण हृदयस्थानाहतचक्रमानीय तत्रापि देवतां ध्यायन्   
हृदयसमीपे मालामानीये दक्षहस्तस्य मध्यमाङ्गुलिमध्यपर्वणि   
संस्थाप्यैकचित्तौ भुग्नग्रीवोन्नतगात्रः कण्डून्मीलनरहितः   
खटखटादिशब्दमकुर्वन् मन्त्रार्थगतचित्तो मालायाः प्रतिबीजं   
मन्त्रमुच्चरन् पूर्वबीजजपसमयेऽपरं बीजमस्पृशन्   
प्रणवोच्चारणपूर्वकं मन्त्रमारभ्य प्रातःकालान्मध्यदिनावधि   
देशाद्युपद्रवसम्भावनायां त्वरया समापनीये वा   
सार्धप्रहरद्वयावधि जपित्वा सर्वशेषावृत्त्यन्ते पुनः प्रणवमुच्चार्य   
जपं समाप्य त्वं माले सर्वदेवान प्रीतिदा शुभदा भव । शिवं कुरुष्व   
मे भद्रे यशो वीर्यं च सर्वदा । इति मन्त्रेण मालां स्वशिरसि निधाय पुनः   
प्राणायामत्रयर्ष्यादिकरषडङ्गन्यासान् विधायार्ध्योदकेन   
प्रागुक्तमन्त्रेण जपं समर्प्य प्रागुक्तमालापूजनमन्त्रेण मालां   
सम्पूज्य रहसि स्थापयेत् । अत्र प्रणवोच्चारणं तु त्रैवर्णिकानामेव ।   
शूद्रादीनां तु औकारस्त्वाद्यन्तयोः प्रणवत्वेन ग्राह्यः इति । ततो   
मध्याह्नस्नानादिकं विधाय पुनः पूजां विस्तरतः कृत्वा   
प्रतिदिनहोमपक्षे जपदशांशं कल्पोक्तद्रव्यैर्विधिना संस्कृते वह्नौ   
हुत्वा होमदशांशं तर्पणं तर्पणदशांशं मार्जनं   
मार्जनदसांशं ब्राह्मणभोजनं च प्रत्यहं कुर्यात् ।   
प्रतिलक्षहोमपक्षे एकलक्षसङ्ख्यं जपं समाप्य   
तद्दशांशहोमादिकं कृत्वाग्निमलक्षजपमारभेत् ।   
कल्पोक्तसङ्ख्याजपसमाप्त्यनन्तर होमपक्षे कल्पोक्तसङ्ख्यं जपं   
समाप्य पश्चात् तद्दशांशहोमादिकं कुर्यात् इति पक्षत्रयेऽप्येकः पक्षः   
कार्यः । होमपर्यायस्तु प्रागेव दीक्षाप्रकरणे प्रोक्तः । होमाशक्तौ तु जप   
एव कार्यः । तत्र ब्राह्मणैः पुरश्चरणसङ्ख्याचतुर्गुणः कार्यः   
क्षत्रियैः षड्गुणो वैश्यैरष्टगुणः कार्यः । अत्राशक्ती ब्राह्मणैः   
पुरश्चरणसङ्ख्याद्विगुणा जपः कार्यः क्षत्रियैस्त्रिगुणा   
वैश्यैश्चतुर्गुण इति । तत्राप्यशक्तौ होमसङ्ख्याचतुर्गुणजपः कार्यः ।   
एतद्विप्रपरं क्षत्रियवैश्ययोः प्राग्वत् षड्गुणाष्टगुणजपो भवति ।   
तत्राप्यशक्तौ होमसङ्ख्याद्विगुणजपो वा कार्यः एतदपि विप्रमात्रपर   
क्षत्रियवैश्ययोस्तु त्रिगुणचतुर्गुणजपो भवति । द्विजभक्तेतरशूद्राणां   
दशगुणो जपो भवति । चतुर्गुणद्विगुणपक्षे तु पञ्चगुणजप इति ।   
द्विजभक्तशूद्राणां तु यं वर्णमाश्रितो यः शूद्रस्तद्वर्णविहितजप एव   
द्विजस्त्रीणामपि तथैवेति । स्त्रीशूद्राणां होमानधिकारात् जप एव विहितः इति ।   
इत्थं होमं विधाय   
चन्दनागरुकर्पूरादिवासितैर्जलैर्होमसङ्ख्यादशांशतः   
प्रागुक्तविधिना जले देवं ध्यात्वा सम्पूज्य सन्तर्प्य स्वात्मानं   
देवतारूप ध्यायन् कुम्भमुद्रया मूलमन्त्रान्ते आत्मानमभिषिञ्चामि   
नमः इति तर्पणसङ्ख्यादशांशतः स्वमूर्ध्नि   
अभिषिच्याभिषेकसङ्ख्यादशांशसङ्ख्यकान् स्वेष्टदेवताभक्तान्   
सदाचारान् ब्राह्मणान् प्रातर्निमन्त्र्याहूयाभ्यङ्गादिना स्नापयित्वा   
वस्त्रगन्धादिभिरलङ्कृत्य षड्रसैर्नानाविधैर्भक्ष्यैर्भोज्यैः   
स्वेष्टदेवताबुद्ध्या भोजयित्वा ताम्बूलदक्षिणादिभिः परितोष्य विसृजेदिति   
प्रत्यहं लक्षान्ते वा समस्तसङ्ख्यासमाप्तौ वा भक्तिपूर्वकं कुर्यादिति   
। ततः प्रकृते मध्याह्नपूजानन्तरं वैश्वदेवादिकमाह्निकं विधाय   
स्वेष्टदेवतामन्त्रजपध्यानकीर्तनश्रवणादिना दिनशेषं नीत्वा शक्तौ   
सायन्तनस्नानं विधाय देवं सम्पूज्य भुञ्जीत । तत्र भोज्यानि भैक्षं   
शुक्लैकविधास्विन्नहैमन्तिकनीवारषष्टिकाङ्कगुयवाः शूद्रानवहता   
बहुशः पादाभ्यामनुत्ताल्यावहताः गुडवर्जितमैक्षवं   
कृष्णतिलमुद्गकलायाः केमुकवर्जं कन्दविशेषाः   
नारिकेलकदलीफललवलीपनसाम्रामलकार्द्रकहरीतकीवास्तुककालशाकहिल  
मोचकाः सैन्धवसामुद्रे लवणेऽनुद्धृतसारादिगव्यानि   
पिप्पलीजीरकनारङ्गतिन्तिणीमूलकानि ॥  
  
अथ वर्ज्यानि :   
गुडकृत्रिमलवणक्षारलवणस्विन्नपर्युषितनिःस्नेहकीटादिदूषित-  
काञ्जिकगृञ्जनबिल्वकरञ्जलशुनमृणालकोद्रवमण्डकतैलपक्व-  
माषमसूरचणकगोधूमदेवधान्यादीनि अतिभोजनं दिवाभोजनं च ॥  
  
अथ भोजनपर्यायः : तत्र स्वेष्टदेवताप्रसादमन्नं   
मध्यपत्ररहितपलाशपत्रैः कल्पितपत्रावल्यां संस्थाप्य वैदिकमन्त्रैः   
संस्कृत्य मूलमन्त्रेण प्रोक्ष्य प्रतिद्रव्यं मूलमन्त्रेण   
सप्तवारमभिमन्त्र्य मितं मितं हृन्मन्त्रेणाश्नीयात् मूलमन्त्रेण   
द्वात्रिंशद्वारमभिमन्त्रितं जलं च पिवेत् ॥  
  
प्। ३७६)  
  
अथ शयनम् : तत्र कुशनिर्मितायां शय्यायां प्रक्षालितायां   
क्षाराद्भिः प्रक्षालितं वस्त्रमास्तीर्य शय्यां मूलमन्त्रेण   
सप्तवारमभिमन्त्र्य यज्जाग्रत इति सूक्तस्य शिवसङ्कल्प-ऋषिः त्रिष्टुप्छन्दः   
मनो देवता सूक्तजपे विनियोगः ॥  
  
यज्जाग्रतो दूरमुदेति दैवं तदु सुप्तस्य तथैवैति ।  
दूरङ्गमं ज्योतिषां ज्योतिरेकं तन्मे मनः शिवसङ्कल्पमस्तु ॥ १ ॥  
  
येन कर्माण्यपसो मनीषिणो यज्ञे कृण्वन्ति विदथेषु धीराः ।  
यदपूर्वं यक्ष्यमन्तः प्रजानां तन्मे मनः शिवसङ्कल्पमस्तु ॥ २ ॥  
  
यत् प्रज्ञानमुत चेतो धृतिश्च यज्ज्योतिरन्तरमृतं प्रजासु ।  
यस्मान्न ऋते किञ्चन कर्म क्रियते तन्मे मनः शिवसङ्कल्पमस्तु ॥ ३ ॥  
  
येनेदं भूतं भुवनं भविष्यत् परिगृहीतममृतेन सर्वम् ।  
येन यज्ञस्तायते सप्तहोता तन्मे मनः शिवसङ्कल्पमस्तु ॥ ४ ॥  
  
यस्मिन्नृचः सामयजूंषि यस्मिन् प्रतिष्ठिता रथनाभाविवाराः ।  
यस्मिंश्चित्तं सर्वमोतं प्रजानां तन्मे मनः शिवसङ्कल्पमस्तु ॥ ५ ॥  
  
सुषारथिरश्वानिव यन्मनुष्यान्नेनीयतेऽमीशुभिर्वाजिन इव ।  
हृत्प्रतिष्ठं यदजिरं जविष्ठं तन्मे मनः शिवसङ्कल्पमस्तु ॥ ६ ॥  
  
इति मन्त्रांस्त्रिःपठित्वा ।  
  
भगवन् देवदेवेश शूलभृद्वृषवाहन ।  
इष्टानिष्टे समाचक्ष्व मम स्वप्नस्य शाश्वत ॥ १ ॥  
  
इति । ॐ हिलि हिलि शूलपाणये स्वाहा ।  
  
नमोऽजाय त्रिनेत्राय पिङ्गलाय महात्मने ।  
वामाय विश्वरूपाय स्वप्नाधिपतये नमः ॥ १ ॥  
  
स्वप्ने कथय मे तथ्यं सर्वकार्येष्वशेषतः ।  
क्रियासिद्धिं विधास्यामि त्वत्प्रसादान्महेश्वर ॥ २ ॥  
  
नमः सकललोकाय विष्णवे प्रभविष्णवे ।  
विश्वाय विश्वरूपाय स्वप्नाधिपतये नमः ॥ ३ ॥  
  
इति मन्त्रांश्च सकृज्जपित्वा प्राक्शिरा दक्षिणपार्श्वशायी स्वप्नं परीक्षेत् ।   
तत्र स्वस्थानां प्रथमे प्रहरे दृष्टस्य स्वप्नस्य वर्षेण फलं द्वितीये   
षष्ठे मासि तृतीये मासत्रयेण चतुर्थे मासेन निशान्ते सद्यः फलं   
ज्ञेयमिति ॥  
  
अथ सिद्धिसूचकस्वप्नाः :   
प्रसादसुमुखस्वेष्टदेवतागुरुनिर्मलचन्द्रसूर्यमण्डल   
गङ्गायासरस्वतीसन्न्यासिशिवलिङ्गानां दर्शनं भूमिलाभः   
रक्तसमुद्रतरणं युद्धजयो होमवह्निपूजनं   
हंसचक्रवाकमयूरसारसदर्शनं   
रथारोहणकन्याच्छत्ररथदीपप्रासादगजवृषमाल्यसमुद्रसर्पकुलवृक्ष  
पर्वतपवित्राममांसतुरगसुरासवस्त्रीदर्शनं   
नदीतरणाकाशगमनग्रहनक्षत्रदर्शन   
हर्म्यप्रासादशिखरगजाश्ववृषमतरुपर्वतशिखरारोहणविमानगमनल  
अभदेवीदर्शनानि   
मदिरापानाममांसभक्षणपुरीषानुलेपनरक्ताभिषेकरत्ना-  
भरणादिदर्शनानि ॥  
  
अथाशुभसूचकाः :   
चण्डालकलभकाकशून्यगर्तामङ्गमलद्रव्यतैलाभ्यक्तनरनग्न-  
शुष्कवृक्षकण्टकतरुतलरहित प्रासाददर्शनं रोगदम् । तत्र प्रायश्चित्तं   
नृसिंहमन्त्रं पठित्वा दुःस्वप्नसूचितान् दोषान् जहि २ पुनर्नसिंहमन्त्रं   
पठित्वा स्वाहा इत्यष्टोत्तरशतं घृतैजुहुयात् । अथवा एवमेवास्त्रमन्त्रेण   
वा होमः कार्यः । नृसिंहमन्त्रस्त्वेकाक्षरः सच क्ष्रौमिति । अस्त्रमन्त्रस्तु   
स्वोपास्यमूलविद्यायाः ॥  
  
अथ स्वप्ननिवेदनम् : तत्र गुरुचरणारबिन्दयुगलं प्रणम्य पुष्पहस्तः   
स्वप्नं तस्मै निवेदयेत् । गुरोरन्यत्र न प्रकाशयेत् ॥  
  
अथ सिद्धिचिह्नानि : चित्तप्रसादो मनस्तुष्टिः   
स्वल्पाशननिद्राजयज्योतिर्दर्शनाकस्मादतिहर्षान्तरिक्षस्थदुन्दुभिशब्दमद्  
हुरवाद्यनानागीतश्रवणं कर्पूरादिसुगन्धिपरिमलाघ्राणं   
चन्द्रार्ककिरणाकीर्णाकाशालोकानि । एवं कृतेऽपि न सिद्ध्यति चेद् द्विस्त्रिर्वा   
पुनः पुनः कुर्यात् ॥ अथ मन्त्रसिद्धेरन्यः पर्यायः । तत्र कुलप्रकाशतन्त्रे :  
  
प्। ३७७)  
  
अथवान्यप्रकारेण पुरश्चरणमुच्यते ।  
ग्रहणेऽर्कस्य चेन्दोर्वा शुचिः पूर्वमपोषितः ॥ १ ॥  
  
नद्यां समुद्रगामिन्यां नाभिमात्रे जले स्थितः ।  
स्पर्शाद्विमुक्तिपर्यन्तं जपेन्मन्त्रं समाहितः ॥ २ ॥  
  
तावत्कालं जपित्वेत्थं ततो होमादिकं चरेत् ।  
  
इति । अयमर्थः : तत्र सूर्योपरागे पूर्वदिनमुपोषितश्चन्द्रग्रहणे तद्दिन   
एवोपोषितो ग्रहणं दृष्ट्वा स्नानं विधायाद्यामुके मासि अमुकराशिगते   
सूर्येऽमुकपक्षेऽमुकतिथौ अमुकतीर्थे सूर्यग्रहणे चन्द्रग्रहणे   
वामुकगोत्रोऽमुकशर्म्मेत्यादि   
अमुकमन्त्रसिद्धिकामोऽमुकग्रहणतत्समयमारभ्य   
विमुक्तिपर्यन्तममुकमन्त्रजपमहं करिष्ये इति सङ्कल्पं कृत्वा   
विमुक्तिपर्यन्तं जपेत् । ग्रहणकालीनजपदशांशहोम करिष्ये इति   
होमसङ्कल्पः । होमाशक्तौ प्रागुक्तवत् जपः कार्यः ॥ अपरस्तु   
मन्त्रसिद्धिपर्यायः । तत्र कुम्भसम्भवः :  
  
कृष्णाष्टमीं समारभ्य यावत् कृष्णचतुर्दशी ।  
देवं ध्यात्वा जपेन्मन्त्रमयुतानां चतुष्टयम् ॥ १ ॥  
  
दशाशं होमयेत् पश्चात्तर्पयेदभिषेचयेत् ।  
ततः सिद्धो भवेन्मन्त्रः * * * * * * * * ॥ २ ॥  
  
इति । अयमर्थः : तत्राद्येत्याद्यमुकमन्त्रसिद्धिकामः कृष्णाष्टमीमारभ्य   
तच्चतुर्दशीपर्यन्तममुकमन्त्रस्यायुतचतुष्टयजपमहं करिष्ये इति   
सङ्कल्पं विधायायुतचतुष्टयजपं सप्तधा विभज्य   
चतुर्दशोत्तरसप्तशताधिकसहस्रपञ्चकं जपित्वा तद्दशांशहोमादिकं   
च कुर्यादिति ॥ अपरः प्रकारस्तु कालोत्तरे :  
  
मन्त्री तु प्रजपेन्मन्त्रं मातृकाक्षरसम्पुटम् ।  
अनुलोमविलोमेन मन्त्रसिद्धिः प्रजायते ॥ १ ॥  
  
त्रिषष्ट्यक्षरसंयुक्तमातृकाक्षरसम्पूटम् ।  
क्रमोत्क्रमात् शतावृत्त्या मासात् सिद्धो भवेन्मनुः ॥ २ ॥  
  
मातृकाजपमात्रेण मन्त्राणां कोटिकोटयः ।  
सिद्धाः स्युर्नैव सन्देहो यस्मात्सर्वं तदुद्भवम् ॥ ३ ॥  
  
इति । अयमर्थः : क्रमोत्क्रमात् मातृकापुटितं मन्त्रं प्रतिदिनं शतं   
मासमात्रं जपेदिति । अत्राप्यद्येत्यादिक्रमोत्क्रममातृकापुटितमन्त्रस्य   
मासमात्रं प्रतिदिनं शतशतसङ्ख्यजपमहं करिष्ये इति सङ्कल्पं   
विधाय प्राग्वत् जपेत् । अत्र शतशब्दो न्यूनसङ्ख्याव्यवच्छेदकः   
तेनाष्टोत्तरशतसङ्ख्यं जपेदित्यर्थः । मातृकासम्पुटप्रकारस्तु अम् आम्   
इम् ईम् उम् ऊम् ऋं ॠम् ऌं ॡम् एम् ऐं ॐ औम् अम् अः कं खं गं   
घं ङं चं छं जं झं ञं टं ठं डं ढं णं तं थं   
दं धं नं पं फं बं भं मं यं रं लं वं शं षं सं   
हं लं क्षं मूलं क्षं लं हं सं षं शं वं लं रं यं मं   
भं बं फं पं नं धं दं थं तं णं ढं डं ठं टं   
ञं झं जं छं चं ङं घं गं खं कम् अंः अम् औं ॐ ऐम्   
एं ॡम् ऌं ॠम् ऋम् ऊम् उम् ईम् इम् आम् अम् इति शतवारं मूलमन्त्रं   
जपेदिति । त्रिषष्ट्यर्णमातृका तु बह्वृचप्रातिशाख्ये त्रिषष्टिश्चतुःषष्टिर्वा   
वर्णाः शम्भुमते मताः इति प्रागेवोक्तम् (३ श्वा० ६४ पृ०) । एवं   
त्रिषष्ट्यर्णमातृकया प्रत्यक्षरबिन्दुयुक्तया प्राग्वत् स्वेष्टमन्त्र   
सम्पूटीकृत्य मासमात्रं प्रतिदिनमष्टोत्तरशतं जपेत् । सङ्कल्पोऽपि   
प्राग्वदेव ॥ अपरश्च प्रकारः कुलार्णवे :  
  
मासमात्रं जपेन्मन्त्रं भूतलिप्या पुटीकृतम् ।  
क्रमोत्क्रमात् सहस्रं तु मासात् सिद्धो भवेन्मनुः ॥ १ ॥  
  
इति । अयमर्थः : तत्र क्रमोत्क्रमभूतलिप्या पुटिकृत्य   
मूलमन्त्रमष्टोत्तरसहस्रं मासमात्रं प्रतिदिनं जपेत् । सङ्कल्पस्तु   
पूर्ववदेव । भूतलिपयस्तु प्रागेवोक्ताः (३ श्वा० ६४ पृ०) । अष्टोत्तरशतमिति   
पाठे गुरुजप्तमन्त्रपरं ज्ञेयम् ॥ प्रकारान्तरं तु वायवीयसंहितायाम्   
:  
  
त्रिकालं गन्धपुष्पाद्यैर्योऽर्चयेद् देवतां निशि ।  
पुरश्चरणकृत्येन विनैवासौ प्रसीदति ॥ १ ॥  
  
इति । अस्यार्थः : अद्येहेत्यादि० अमुकमन्त्रसिद्धिकामो रात्रौ त्रिकालपूजनं   
करिष्ये इति सङ्कल्पं कृत्वा वत्सरमात्रं रात्रौ प्रतिदिनं त्रिकालं   
सर्वोपचारैर्देवीं साङ्गावरणां पूजयेत् । एवं षण्मासं त्रिमासं वा   
मासमात्रं वा पूजयेत् । पुरश्चरणमन्तरेणापि मन्त्रसिद्धिर्भवति इति ॥   
अन्यप्रकारस्तु कादिमते :  
  
यो मन्त्रस्तस्य (मन्त्रस्य) वर्णौषधिविनिर्मिताः ।  
तत्तद्वर्णोक्तसङ्ख्याभिर्गुटिकाः मन्त्रसिद्धिदाः ॥ १ ॥  
  
तथाभिषेकस्तद्धारणं तत्खादस्तद्विलेपनम् ।  
तत्पूजा च तथा सिद्धिदायकास्तु न संशयः ॥ २ ॥  
  
प्। ३७८)  
  
इति । अयमर्थः : तत्र मन्त्रवर्णौषधिविनिर्मितमन्त्रवर्णसमसङ्ख्यानां   
गुटिकानां धारणं तद्भक्षणं विलेपनं ताभिः पूजां   
तत्क्वाथजलैः स्नानं तद्भस्मधारणं च कुर्यात् । तेन मन्त्रसिद्धिर्भवति ।   
वर्णौषधयस्तु प्रपञ्चसारे : (३ प० ५३ श्लो)  
  
चन्दनकुचन्दनागरुकर्पूरोशीररोगजलघुसृणा ।  
कक्कोलजातिमांसीमुराचोरग्रन्थिरोचनापत्राः ॥ १ ॥  
  
पिप्पलबिल्व गुहारुण तृणक लवङ्गाह्वकुम्भिवन्दिन्यः ।  
सोडुम्बरकाश्मरिकास्थिराब्जदरपुष्पिकामयूरशिखाः ॥ २ ॥  
  
प्लक्षाग्निमन्थसिंहीकुशाह्वदर्भाश्च कृष्णदरपुष्पी ।  
रोहिणटुण्टुकबृहती पाटलचित्रातुलस्यपामार्गाः ॥ ३ ॥  
  
शतमूलिलताद्विरेफा विष्णुक्रान्ता मुषल्यथाञ्जलिनी ।  
दूर्वा श्रीदेवीसहे तथैव लक्ष्मीसदाभद्रे ॥ ४ ॥  
  
आदीनामिति कथिता वर्णानां क्रमवशादथौषधयः ।  
गुटिकाकषायभसितप्रभेदतो निखिलसिद्धिदायिन्यः ॥ ५ ॥  
  
इति । अथैतासां नामानि : यथा चन्दनं रक्तचन्दनम् अगरु कर्पूर उशीर   
कुष्ठ वाल कुङ्कुम जातीफल जटामांसी मुरा चोर ग्रन्थि गोरोचना पत्रा   
पिप्पल बिल्व पृश्निपर्णी चित्रक लवङ्ग कत्तृण कट्फल वन्दि उदुम्बर   
पाषाणभेद पद्म शङ्खपुष्पी मयूरशिखा प्लक्ष अग्निमन्थ सिंहि कुश   
कृष्णशङ्खपुष्पी रोहिण स्योनाक बृहती पाटल मूषकपर्णी तुलसी   
अपमार्ग इन्द्रवल्ली भृङ्गराज अपराजिता तालमूली कृताञ्जलि दूर्वा श्रीदेवी   
कुमारी भारङ्गी भद्रमुस्ताः इत्येकपञ्चाशदौषधयः   
क्रमादकारादिक्षकारान्तैकपञ्चाशद्वर्णानामिति । अपरप्रकारश्च   
मन्त्रतन्त्रप्रकाशे :  
  
संस्कृतं पूजितं मन्त्रं दत्त्वा शिष्याय देशिकः ।  
कुर्यादथ तयोरैक्यं शास्त्रदृष्टेन वर्त्मना ॥ १ ॥  
  
मन्त्रं विदर्भयित्वा तु नामवर्णैर्यथाक्रमम् ।  
आद्यन्ते सकलं नाम ततः प्रणवमालिखेत् ॥ २ ॥  
  
स्वराः पत्रेषु संलेख्या ध्यायेत् तानमृतात्मकान् ।  
भूर्जे रोचनगन्धाद्यैः पद्ममध्ये सुशोभने ॥ ३ ॥  
  
मृदा पवित्रयावेष्ट्य तत्पुनः सिक्थकेन तु ।  
निक्षिपेन्मधुरे तत्तु मृण्मये लघुभाजने ॥ ४ ॥  
  
क्षीरपूर्णे नवे कुम्भे तत् क्षिपेल्लघुभाजनम् ।  
धारयेद् देशिकः कुम्भमग्निकुण्डसमीपतः ॥ ५ ॥  
  
मन्त्रसाधकयोरैक्यसिद्ध्यर्थं जुहुयात् ततः ।  
मूलमन्त्रेण मन्त्रज्ञः सहस्रं शतमेव वा ॥ ६ ॥  
  
कुम्भे सम्पातयेच्चैव मधुराणां त्रयं शुभम् ।  
होमं समाप्य तं कुम्भं विनिक्षिप्य जलाशये ॥ ७ ॥  
  
स्वगुरुं ब्राह्मणान् स्वर्णैस्तोषयेद्दक्षिणादिभिः ।  
एतद्यो न विजानाति नासौ साधक उच्यते ॥ ८ ॥  
  
रहस्यं कथितं चैतन्न वदेद्यस्य कस्यचित् ।  
उत्तमाय तु शिष्याय पुत्राय च वदेदिदम् ॥ ९ ॥  
  
इति । अयमर्थः : भूर्जपत्रे गोरोचनागन्धादिभिरष्टदलपद्मं विरच्य   
तत्कर्णिकायां साधकनामवर्णविदर्भितं मन्त्रमाद्यन्ते सकलं नाम   
प्रणवं च विलिख्य पत्रेषु द्वन्द्वशः क्रमेण स्वरान् विलिख्य गुटिकीकृत्य   
पवित्रमृदा संवेष्ट्य तदपि सिक्थकेन सम्वेष्ट्य मधुरत्रयपूरिते   
स्वल्पमृत्पात्रे निक्षिप्य क्षीरपूर्णे नूतनकुम्भे सयन्त्रगुटिकमृत्पात्रं   
निक्षिप्य प्रागुक्तविधिनाग्निं कुण्डादौ संस्कृत्य तत्समीपे तत्कुम्भं   
संस्थाप्य ॐ अद्येत्यादि० अमुकमन्त्रसिद्धिकामो   
विद्यासाधकयोरैक्यत्वसिद्ध्यर्थमष्टोत्तरसहस्रं शतं वा   
मधुरत्रयहोममहं करिष्ये इति सङ्कल्प्य उपास्यमन्त्रेण   
सङ्कल्पितसङ्ख्यं प्रत्याहुति कुम्भे सम्पातं स्रुवलग्नं हुतशेषं   
निक्षिपन् हुत्वा तं कुम्भं जलाशये निक्षिप्य गुरुब्राह्मणादीन्   
स्वर्णादिभिस्तोषयेदिति । एवं कृतेऽपि नसिद्ध्यति तदा मन्त्रस्य द्रावणादिकं   
कुर्यात् । तदुक्तं महाहारकतन्त्रे :  
  
द्रावणं बोधनं वश्यं पीडनं पोषशोषणे ।  
दाहनं च बुधः कुर्यात्ततः सिद्धो भवेन्मनुः ॥ १ ॥  
  
द्रावणं वारुणैर्बीजैर्ग्रथनक्रमयोगतः ।  
तन्मन्त्रं यन्त्र आलिख्य शिलाकर्पूरकुङ्कुमैः ॥ २ ॥  
  
प्। ३७९)  
  
उशीररोचनाभ्यां च मन्त्रं सङ्ग्रथितं लिखेत् ।  
क्षीराज्यमधुतोयानां मध्ये तं लिखितं क्षिपेत् ॥ ३ ॥  
  
पूजनाज्जपनाद्धोमाद् द्रावितः फलदो भवेत् ।  
द्रावितोऽपि न सिद्धश्चेद्वोधनं तस्य कारयेत् ॥ ४ ॥  
  
सारस्वतेन बीजेन सम्पूटीकृत्य तं जपेत् ।  
एवं बुद्धो भवेत् सिद्धो नोचेत्तस्य वशं कुरु ॥ ५ ॥  
  
कुचन्दनं तथा दारु हरिद्रा मदनं शिला ।  
एतैस्तु लिखितो मन्त्रो भूर्जपत्रे सुशोभने ॥ ६ ॥  
  
मदनं कस्तूरी शिला मनःशिला ।  
  
  
कण्ठे धृतो भवेत् सिद्धो नोचेत् कुर्यात्तु पीडनम् ।  
अधरोत्तररूपेण पदानि परिजप्य वै ॥ ७ ॥  
  
ध्यायीत देवतां तद्वदधरोत्तररूपिणीम् ।  
विद्यामादित्यदुग्धेन लिखित्वाक्रम्य चाङ्घ्रिणा ॥ ८ ॥  
  
तथाभूतेन मन्त्रेण होमः कार्यो दिने दिने ।  
पीडितो लज्जयाविष्टः सिद्धश्चेन्नहि पोषयेत् ॥ ९ ॥  
  
बालातृतीयबीजेन पुटितं मधुदुग्धतः ।  
धारयेल्लिखितं मन्त्रमथवा शोषणं चरेत् ॥ १० ॥  
  
द्वाभ्यां च वायुबीजाभ्यां लिखेन्मन्त्रं विदर्भितम् ।  
भस्मना धारयेत् कण्ठे नो चेद्दाह्योऽग्निबीजतः ॥ ११ ॥  
  
मन्त्रार्णान् वह्निबीजेन चतुर्दिशि समावृतान् ।  
लिखेत् पालाशतैलेन धारयेत् कण्ठदेशतः ॥ १२ ॥  
  
सिद्ध्ः स्यान्नात्र सन्देहो मन्त्र इत्याह शङ्करः ।  
  
इति ॥ अथैतेषां प्रयोगाः । तत्रादौ द्रावणम् : वमिति वरुणबीजेन ग्रथितं   
मूलमन्त्रं कर्पूरकुङ्कुमगोरोचनामनः शिलोशिरैः   
पूजाचक्ररूपयन्त्रमध्ये विलिख्य कस्मिंश्चित्पात्रे   
दुग्धमधुघृतजलमेकीकृत्य तत्र यन्त्रं निधाय पूजाजपहोमान् कुर्यात् इति   
॥  
  
अथ बोधनम् : तत्तु वाग्भवबीजसम्पूटितमन्त्रजपरूपम् ॥  
  
अथ वशीकरणम् : तत्र भूर्जपत्रे   
रक्तचन्दनदारुहरिद्राकस्तूरीमनःशिलाभिर्मूलमन्त्रमालिख्य कण्ठे   
धारयेदिति ॥  
  
अथ पीडनम् : तत्राधरोत्तरभावेन मन्त्रपदानि प्रजप्य   
देवतामप्यधरोत्तरभावेन ध्यात्वा अर्कपत्रे अर्कदुग्धेन तं   
मन्त्रमालिख्य तत्पादेनाक्रम्याधरोत्तरक्रमपठितमन्त्रेण होमं च   
कुर्यादिति ॥  
  
अथ पोषणम् : तत्र बालातृतीयबीजपुटितं मन्त्रं गोदुग्धमधुभ्यां   
भूर्जादौ विलिख्य धारयेत् इति ॥  
  
अथ षोषणम् : तत्र यज्ञभस्मना वायुबीजविदर्भितं मन्त्रं विलिख्य   
कण्ठे धारयेदिति ॥  
  
अथ दाहनम् : पालाशबीजतैलेन वह्निबीजसम्पूटितं   
मन्त्रस्यैकैकमक्षरं विलिख्य प्रतिवर्णमधश्चोर्ध्वं च   
वह्निबीजमालिख्य कण्ठे धारयेदिति । विदर्भलक्षणं तु (शारदातिलके   
मन्त्रार्णद्वन्द्वमध्यस्थं साध्यनामाक्षरं लिखेत् । विदर्भम् एष   
विज्ञेयः इति ) तन्त्रान्तरे : एकान्तरं तु ग्रथनं विदर्भो द्व्यन्तरीकृतः । इति च   
॥ एकवीराकल्पे :  
  
कर्माण्येतानि कुर्वीत प्रत्येकं मण्डलावधि ।  
जपहोमादिकाङ्गानां सङ्ख्या चाष्टोत्तरं शतम् ॥ १ ॥  
  
एवं यदि न सिद्धः स्यात्तदा मन्त्रं जपेत् सुधिः ।  
अश्वत्थपत्रनवके मन्त्रं यन्त्रं च मालिकाम् ॥ २ ॥  
  
विधानं पद्धतिं चैव संस्थाप्य सम्प्रपूज्य च ।  
जले निक्षिप्य दीक्षार्थं शीघ्रं गुरुमथाश्रयेत् ॥ ३ ॥  
  
इति । एतावत्सर्वं महाविद्याव्यतिरिक्तविषयं महाविद्यानां तु   
मोक्षैकप्रधानत्वाद् भोगानामनुपादेयत्वात् आर्थसमाज (?) इति   
न्यायाद्भवन्ति चेद्भोगास्तदा भवन्तु नाम नोचेत्मा भूवन्   
महाविद्यानां त्यक्तुमयोग्यत्वात् ॥ अथ प्रसङ्गतः सिद्धिलक्षणं   
तन्त्रान्तरे :  
  
मनोरथानामक्लेशः सिद्धेरुत्तमलक्षणम् ।  
मृत्यूनां हरणं तद्वद् देवतादर्शनं तथा ॥ १ ॥  
  
प्रयोगाणां तथाक्लेशसिद्धिः सिद्धेस्तु लक्षणम् ।  
परकायप्रवेशश्च पुरप्रवेशनं तथा ॥ २ ॥  
  
ऊर्ध्वोत्क्रमणमेवं हि चराचरपुरे गतिः ।  
खेचरीमेलनं चैव तत्कथाश्रवणादिकम् ॥ ३ ॥  
  
भूच्छिद्राणि च सम्पश्येत् पातालादिषु सङ्गमः ।  
आकर्षणं सुरस्त्रीणां नागस्त्रीणां तथैव च ॥ ४ ॥  
  
पादुका गुटिकास्तद्वदञ्जनं विवरं तथा ।  
अणिमादींश्च सम्प्राप्य केवलं मोक्षमाप्नुयात् ॥ ५ ॥  
  
इत्येवं कथितं ब्रह्मन् प्रधानं सिद्धिलक्षणम् ।  
ख्यातिर्वाहनभूषादिलाभः सुचिरजीवनम् ॥ ६ ॥  
  
नृपाणामङ्गनानां च वशीकरणमुत्तमम् ।  
सर्वत्र सर्वलोकेषु चमत्कारकरः सुखी ॥ ७ ॥  
  
प्। ३८०)  
  
रोगापहरणं दृष्ट्या विषापहरणं तथा ।  
पाण्डित्यं च कवित्वं च चतुर्विधमयत्नतः ॥ ८ ॥  
  
वैराग्यं च मुमुक्षुत्वं त्यागिता सर्ववश्यता ।  
अष्टाङ्गयोगाभ्यसनं भोगेच्छापरिवर्जनम् ॥ ९ ॥  
  
सर्वभूतेष्वनुकम्पा सर्वज्ञादिगुणोदयः ।  
इत्यादिगुणसम्पत्तिर्मध्यसिद्धेस्तु लक्षणम् ॥ १० ॥  
  
ख्यातिर्वाहनभूषादिलाभः सुचिरजीवनम् ।  
नृपाणामङ्गनानां च वात्सल्यं लोकवश्यता ॥ ११ ॥  
  
महैश्वर्य्यं धनित्वं च पुत्रदारादिसम्पदः ।  
अधमाः सिद्धयः प्रोक्ता मन्त्रिणः प्रथमभूमिकाः ॥ १२ ॥  
  
तीर्थे मन्त्रोपदेशश्च श्रद्धा च जपकर्मणि ।  
फलिष्यतीति विश्वासस्तत् सत्सिद्धेस्तु लक्षणम् ॥ १३ ॥  
  
निर्वीजा मनवो ये च तेषु बीजानि योजयेत् ।  
कामं वा विष बीजं वा जपतां सिद्धिदो मनुः ॥ १४ ॥  
  
स्थानस्था वरदा मन्त्रा ध्यानस्थाश्च फलप्रदाः ।  
स्थानध्यानविहीनानां कोटिजापात् फलं नहि ॥ १५ ॥  
  
मातृकापुटितं कृत्वा मूलमन्त्रं जपेत् सुधीः ।  
क्रमोत्क्रमाच्छतावृत्त्या तदन्ते केवलं मनुम् ॥ १६ ॥  
  
एवं तु प्रत्यहं जप्यात् यावन्मासं समाप्यते ।  
निश्चितं मन्त्रसिद्धिः स्यादित्युक्तं तन्त्रवेदिभिः ॥ १७ ॥  
  
गुरुं सन्तोषयेद्भक्त्या भूषणच्छादनादिभिः ।  
गुरोः सन्तोषमात्रेण मन्त्रसिद्धिर्भवेद् ध्रुवम् ॥ १८ ॥  
  
गुरुमूलमिदं सर्वमित्याहुस्तन्त्रवेदिनः ।  
गुरुं विलङ्घ्य शास्त्रेऽस्मिन् नाधिकारः सुरेश्वरि ॥ १९ ॥  
  
एतेषां मन्त्रतन्त्राणां प्रयोगः क्रियते यदि ।  
गुरोराज्ञां विना देवि सिद्धिहानिः प्रजायते ॥ २० ॥  
  
शिव रुष्टे गुरुस्त्राता गुरौ रुष्टे न कश्चन ।  
यस्य देवे च मन्त्रे च गुरौ च त्रिषु निश्चला ॥ २१ ॥  
  
न व्यवच्छिद्यते भक्तिस्तस्य सिद्धिरदूरतः ।  
भावनारहितानां च क्षुद्राणां क्षुद्रचेतसाम् ॥ २२ ॥  
  
चतुर्गुणो जपः प्रोक्तः सिद्धये नान्यथा भवेत् ।  
  
इत्येकवीराकल्पवचनात् पशुभावनां (वनावतां)   
पुरश्चरणचतुष्टयान्मन्त्रसिद्धिः । अत एव चतुर्धानुष्ठितो मन्त्रः इति   
पूर्वमुक्तम् । क्षुद्राणां पशूनामित्यर्थः । भावना दिव्यवीरभावना ॥   
अथ दिव्यपुरश्चरणं तन्त्रान्तरे  
  
यदि विप्रः कुलश्रेष्ठः कुलद्रव्यपरायणः ।  
तदानेन विधानेन कर्तव्यं कुलसाधानम् ॥ १ ॥  
  
मद्यं मांसं च मत्स्यं च मुद्रां मैथुनमेव च ।  
अन्योन्यं नित्यता ज्ञेया कुलदेव्याः प्रपूजने ॥ २ ॥  
  
इति । कुलश्रेष्ठो दिव्यो वा वीरो वा अनेन विधानेन वक्ष्यमाणेन विधानेन   
विप्राणां पाशवमेवानुकल्पादिविधानमिति विप्रप्रदेन निरस्तम् । कुलार्णवे   
कुलक्रममुपक्रम्य :  
  
ब्राह्मणैस्तु सदा कार्यं क्षत्रियैस्तु रणागमे ।  
वैश्यैर्धनप्रयोगे च शूद्रैस्तु न कदाचन ॥ १ ॥  
  
इति । अनुकल्पस्तु विप्राणाम् इत्यादिवचनानि पशुविप्रपराणि बाहुल्येन विप्राः   
पशव एव भवन्तीति । कुलचूडामणौ :  
  
पुरश्चरणकाले च कुलशक्तिं प्रपूजयेत् ।  
दीक्षितां गन्धपुष्पाद्यैर्भक्ष्यैः पायससम्भवैः ॥ १ ॥  
  
आरम्भकाले वनितां स्वयं भक्ष्यान्नतेमनैः ।  
शून्ये गेहे समानीय चार्घ्यादिकं विशोधयेत् ॥ २ ॥  
  
अमृतीकरणं कृत्वा शक्तिं चाभिमुखिं नयेत् ।  
आसनं प्रथमं दद्यात् स्वागत च वदेत् पुनः ॥ ३ ॥  
  
पाद्यमर्घ्य च पानीयं मधुपर्कं जलं तथा ।  
स्नापयेद् गन्धपुष्पाद्भिः केशसंस्कारमारभेत् ॥ ४ ॥  
  
धूपयित्वा ततः केशान् कौशेयं च निवेदयेत् ।  
ततः स्थानान्तरे पीठमास्तीर्य पादुकायुगम् ॥ ५ ॥  
  
दत्त्वा तत्र समासीनां नानालङ्कारभूषणैः ।  
भूषयित्वानुलेपं च गन्धं माल्यं निवेदयेत् ॥ ६ ॥  
  
दद्यान्मण्डलमध्ये तु स्वर्णपात्रे सुशोभने ।  
चर्व्यं चोष्यं लेह्यपेयं भोज्यं च पञ्चभक्षकम् ॥ ७ ॥  
  
नानाविधं पिष्टकं च नानारससमन्वितम् ।  
दुग्धं दधि घृतं तक्रं नवनीतं सशर्करम् ॥ ८ ॥  
  
उपलाख्ण्डपूर्णं च नानाविधरसायनम् ।  
नारिकेलं कपित्थं च नागरङ्गं सुदर्शनम् ॥ ९ ॥  
  
लिम्पाकं बीजपूरं च दाडिमीफलमुत्तमम् ।  
नानावन्यफलं चैव नानागन्धविलेपनम् ॥ १० ॥  
  
चन्दनं मृगनाभिं च श्रीखण्डं नवपल्लवम् ।  
टङ्कणं लोध्रकं चैव जलजं वनजं तथा ॥ ११ ॥  
  
प्। ३८१)  
  
नानाशैलसमुद्भूतं नानालङ्कारबूषणम् ।  
आदावन्ते च मध्ये च जपपूजाविशेषतः ॥ १२ ॥  
  
न पूजयति चेत् कान्तां तदा विघ्नैर्विलिप्यते ।  
पूर्वार्जिते फलं नास्ति का कथा परजन्मनि ॥ १३ ॥  
  
तस्मात् सर्वप्रयत्नेन यदीच्छेदात्मनो हितम् ।  
ममापि क्रोधसन्तापशमनं विघ्ननाशनम् ॥ १४ ॥  
  
यत्नतः पूजनीयां स्युः कुला कुलजनाङ्गनाः ।  
  
इति । आदिमध्यावसानविधिस्त्वलाभेऽवधेयः अत्यन्तालाभेऽपि   
आद्यन्तयोरावश्यकविधिः आरम्भकाले चेति जपपूर्तौ विशेषत इति चोक्तेः ॥  
  
इति श्रीमहामहोपाध्यायभगवत्पूज्यपादश्रीगोविन्दाचार्यशिष्य   
श्रीभगवच्छङ्कराचार्यशिष्य श्रीविष्णुशर्माचार्यशिष्य-   
श्रीप्रगल्भाचार्यशिष्य श्रीविद्यारण्ययति विरचिते श्रीविद्यार्णवाख्ये तन्त्रे   
षोडशः श्वासः ॥ १६ ॥  
  
    
    