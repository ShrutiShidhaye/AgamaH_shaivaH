+++
title = "२१"

+++
  
  
  
देव्युवाच   
  
  
अप्राप्य परमां सिद्धिं दीक्षितो ज्ञानसंयुतः ।  
विदित्वा शास्त्रसद्भावं मृत्युदुःखैश्च पीड्यते ॥ १ ॥  
  
प्रत्ययं किं भवेत्तस्य क्रियमाणेषु जन्तुषु ।  
अप्रत्यक्षा गतिर्देव ब्रूहि मे परमेश्वर ॥ २ ॥  
  
  
ईश्वरः   
  
  
द्व्यङ्गुलोर्ध्वन्तु तत्स्थानं यत्रासौ वन्दने भवेत् ।  
स शूलो वायुवेगेन दक्षिणस्तनकोपरि ॥ ३ ॥  
  
जनो नामेन चात्मेन सप्तरात्रे च शृण्वति ।  
ह्रस्वदीर्घप्लुतञ्चैव साधारितसकौशकम् ॥ ४ ॥  
  
प्। १३२)  
  
स्पन्दनादिकलेत्कालं यावन्मासं स्वपक्षकम् ।  
अष्टाभेनैव संयुक्ततन्त्रिणी अमृतं स्मृतम् ॥ ५ ॥  
  
नन्दा भद्रा जया रिक्ता पूर्णाचेति त्रिरावरा ।  
लौकिकास्तेषु विज्ञेया शिवतीर्थ्यानु मे शृणु ॥ ६ ॥  
  
अमृता तु तिथिः पूर्वं प्रकृत्या च द्वितीयकम् ।  
अभिजिच्चैव नक्षत्रं तस्योपरि जयन्तिका ॥ ७ ॥  
  
ब्रह्मविष्णुमयौ ऋक्षौ मुहूर्तः पिङ्गलस्मृतः ।  
ध्रुवतारागणज्योत्स्ना चक्रवत्परिलेलिहेत् ॥ ८ ॥  
  
लेलिहेत शिवाभाति उदितामितजां रविः ।  
तदा मृत्युवशं याति पूर्णाब्दे तु न संशयः ॥ ९ ॥  
  
प्। १३३)  
  
एवं ज्ञात्वा तु मेधावी अमृतेऽहनि कारयेत् ।  
दानं जपं ततो ध्यानं तत्सर्वं मोक्षदं भवेत् ॥ १० ॥  
  
अभिजित्सञ्ज्ञनक्षत्रे जयत्यां रुद्रवैष्णवे ।  
यत्किञ्चित्कुरुते कर्म तत्सर्वं मोक्षसिद्धिदम् ॥ ११ ॥  
  
मुहूर्ते पिङ्गले चैव यत्कर्म कुरुते नरः ।  
ज्ञात्वा वारं तिथिञ्चैव तत्सर्वं सिद्धिमोक्षदम् ॥ १२ ॥  
  
सत्यासत्यमयौ वारौ ध्रुवञ्चैव तृतीयकम् ।  
अमृतेन तु संयुक्तम् आभ्यान्त्वेकेन मोक्षदम् ॥ १३ ॥  
  
जपेन ध्यानयोगेन सिद्धिरेकाह्निका भवेत् ।  
एवं वै यो विजानाति रहस्यमिदमुत्तमम् ॥ १४ ॥  
  
प्। १३४)  
  
स भवेच्छिवतुल्यस्तु शिवेन सह मोदते ।  
मृतं कायं न शीर्येत एतत्प्रत्ययमुत्तमम् ॥ १५ ॥  
  
  
इति निश्वासकारिकायां ज्ञानकाण्डे एकविंशतितमः पटलः ।  
