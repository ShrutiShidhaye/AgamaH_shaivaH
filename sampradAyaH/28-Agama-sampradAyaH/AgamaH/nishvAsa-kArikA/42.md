+++
title = "४२"

+++
  
  
देव्युवाच   
  
  
आत्मा मूर्तिस्त्वया देव कथितं शिवशासने ।  
स पशुः पूर्वमाख्यातो देवो ज्ञेयस्तथैव च ॥ १ ॥  
  
नमश्चेता च जीवश्च कथितन्तु त्वया पुरा ।  
स पशुः निष्क्रियश्चैव अस्वतन्त्रमधोमुखम् ॥ २ ॥  
  
कथं शिवत्वमायाति ज्ञेयं नामादि क्रमेण तु ।  
एतदिच्छामि विज्ञातुं भगवन् वक्तुमर्हति ॥ ३ ॥  
  
  
ईश्वरः   
  
  
शृणु देवि परं गुह्यं यत्त्वया परिपृच्छ्रितम् ।  
तदहं सम्प्रवक्ष्यामि त्वत्प्रियार्थं वरानने ॥ ४ ॥  
  
प्। ३६७)  
  
सर्वसंहितसामान्यं विधिमेतत्समासतः ।  
कथयामि न सन्देहः एकैकस्य यथाक्रमम् ॥ ५ ॥  
  
षड्विधं मानसं ज्ञेयं शक्तिस्तु नवधा स्मृता ।  
अनन्तपूजामित्युक्ता विसर्गेण समन्विता ॥ ६ ॥  
  
एवं पूज्य अनन्तन्तु मुक्तिं तत्रैव विन्यसेत् ।  
हां हूङ्कारसंयुक्तो अष्टभेदस्य चाष्टमम् ॥ ७ ॥  
  
मूर्तिविन्यासं देवेशि अस्मिन् तन्त्रे उदाहृतम् ।  
दीक्षाकाले यथा योगं ग्रहणञ्च यथा भवेत् ॥ ८ ॥  
  
तथा ते कथयिष्यामि ग्रहणं येन यद्यथा ।  
अनन्तमूर्तिसंयोगमेभिर्बीजैरुदाहृतम् ॥ ९ ॥  
  
प्। ३६८)  
  
एवं विन्यस्य यत्नेन सकलीकरणं ततः ।  
मन्त्रातीतश्च मन्त्रश्च मया पूर्वमुदाहृतः ॥ १० ॥  
  
तं ज्ञात्वा सकलं देवं निष्कलञ्च तथैव च ।  
मूर्ध्नि वक्त्रौ च हृदये गुह्ये चैव यथाक्रमम् ॥ ११ ॥  
  
विन्यसेद्देवदेवेशि सद्योजातन्तु मूर्तिषु ।  
समयज्ञस्य देवेशि सकलीकरणं हितम् ॥ १२ ॥  
  
अर्चनं तस्य वक्ष्यामि तन्मे निगदतः शृणु ।  
स्थण्डिले शिवलिङ्गन्तु प्रोक्षणाभ्युक्षणादिना ॥ १३ ॥  
  
अग्नौ शिवे च देवेशि द्रव्यमालभते तथा ।  
पञ्चभिर्भ्रह्मभिश्चैव विधिसर्वमशेषतः ॥ १४ ॥  
  
प्। ३६९)  
  
ईशानमध्यतो दद्यात् पूर्वे तत्पुरुषन्यसेत् ।  
अघोरं दक्षिणेचैव वामदेवं तथोत्तरे ॥ १५ ॥  
  
पश्चिमे विन्यसेन्नित्यं सद्योजातन्तु सुवृते ।  
अनेन विधिना यस्तु यजेत सुसमाहितः ॥ १६ ॥  
  
ईश्वरावाप्तिसंयोगं समये कथितं मया ।  
पञ्चब्रह्मसमायोगात् कलाभिश्च स सुवृते ॥ १७ ॥  
  
विद्याङ्गैश्च समायुक्तं पुत्रके कथितं मया ।  
आवाहनादिदेवस्य पूर्ववत्कथितं तव ॥ १८ ॥  
  
द्वारावरणसंयुक्तं कथयेत्तस्य देशिकः ।  
एवं तत्सकलीकृत्य सन्ध्याकाले उपासनम् ॥ १९ ॥  
  
प्। ३७०)  
  
कर्तव्यं पुत्रकेनैव कथितं सुरसुन्दरी ।  
अनेन विधिना देवि पुत्रकस्सुसमाहितः ॥ २० ॥  
  
लभते सामीप्यपदं सादाख्यस्य न संशयः ।  
तैरेव पूर्वोक्तैस्तु शिवाङ्गैश्च समन्वितः ॥ २१ ॥  
  
आवाहरोधसंयोग ध्यानयोगविचक्षणैः ।  
लभते सायुज्यमात्मानं सादाख्यस्य महात्मनः ॥ २२ ॥  
  
चतुरावरणैर्युक्तं यजेत सुसमाहितः ।  
मन्त्रैः करणयोगेन स पशुः सुरसुन्दरि ॥ २३ ॥  
  
भवेन्मन्त्रात्मकश्चैव स पशुर्नात्र संशयः ।  
अमन्त्रेण पशुः प्रोक्तः चेता मात्रं समाविशेत् ॥ २४ ॥  
  
प्। ३७१)  
  
स चेतनः स्मृतस्तन्त्रैः अकिञ्चित्ज्ञः पशुः स्मृतः ।  
समन्त्रैश्च सदायुक्तश्चेतनः परमेश्वरि ॥ २५ ॥  
  
तदा योग्यश्शिवध्याने भवते नात्र संशयः ।  
  
  
देव्युवाच  
  
  
कथं मन्त्रात्मकं देहं पशोर्विज्ञायते प्रभो ॥ २६ ॥  
  
एतदिच्छामि विज्ञातुं भगवन् वक्तुमर्हसि ।  
  
  
ईश्वरः   
  
  
मन्त्रैस्सम्बद्धदेहस्य शृणु तस्य पराक्रमम् ॥ २७ ॥  
  
पातालादुद्धरेन्नागान् पातयेद्दैत्यराक्षसान् ।  
नाशयेत्सर्वविघ्नानि शान्तिं पुष्टिं करोति च ॥ २८ ॥  
  
प्। ३७२)  
  
मन्त्रैः सम्बद्धदेहस्य प्रपलायन्ति नायकाः ।  
उत्तिष्ठेदन्तर्द्धाने च पादचारे तथैव च ॥ २९ ॥  
  
खड्गे च पादुके चैव रेचने अर्चने तथा ।  
गुडिकाकाशगमने दण्डकाष्ठपवित्रके ॥ ३० ॥  
  
आसनञ्चैव यानञ्च सर्वमन्त्रैः प्रसिध्यति ।  
चेतनात्मा यदा देवि न किञ्चिदपि सिध्यते ॥ ३१ ॥  
  
भूतैश्च बाध्यते देवि अज्ञानेन समावृतः ।  
मन्त्रात्मा चेतनात्मा च कथितस्तव सुवृते ॥ ३२ ॥  
  
कथितञ्च रहस्यन्तु भेदस्तु उभयोरपि ।  
बिन्दुनादसमायोगात् वर्णस्तु नदते यदा ॥ ३३ ॥  
  
प्। ३७३)  
  
तत्तु मन्त्रात्मकं प्रोक्तं शिवं परमकारणम् ।  
पञ्चब्रह्मकलैर्युक्ते कृते तु सकले शिवे ॥ ३४ ॥  
  
तस्मिन् प्रकाशते देवो मन्त्रात्मा परमेश्वरः ।  
वर्णव्यूहे स्थितो यस्मात् शिवः परमकारणः ॥ ३५ ॥  
  
तेन देवि समाख्यातो मन्त्रात्मा परमेश्वरः ।  
प्रणवो भयसंयुक्तो व्योमव्यापी इति स्मृतः ॥ ३६ ॥  
  
पदमन्त्रसमायुक्तो धर्मात्मा परमेश्वरः ।  
अनन्तेशादितः कृत्वा शिखण्ड्यन्तं वरानने ॥ ३७ ॥  
  
स एव संस्थितो नित्यं मन्त्रात्मा परमेश्वरः ।  
लोकपालान् सहास्त्रैश्च त्रैलोक्यं स चराचरम् ॥ ३८ ॥  
  
प्। ३७४)  
  
मन्त्रात्माऽवस्थितो देवः शिवः परमकारणः ।  
एवं मन्त्रात्मकं देवि कथितं तव सुवृते ॥ ३९ ॥  
  
ज्ञातव्यं देशिकेनैव शिवतन्त्रानुवर्तिना ।  
बिन्दुर्नादश्च शक्तिश्च अतीतः परतश्च यः ॥ ४० ॥  
  
यदा विज्ञानतत्वेन मन्त्रातीतः परस्तु सः ।  
शब्दरूपरसादीनाम् अतीतः परमेश्वरः ॥ ४१ ॥  
  
तन्तु देवि विदित्त्वा तु देशिकः पाशहा भवेत् ।  
नादातीतः परश्शान्तः शक्तिरित्यभिधीयते ॥ ४२ ॥  
  
तस्यातीतः परन्देवि मन्त्रातीतः स उच्यते ।  
पूर्वमुच्चारयेद्वर्णान् शब्दलीनञ्च कारयेत् ॥ ४३ ॥  
  
प्। ३७५)  
  
शब्दलीनः पुनश्शब्दः शब्दातीतं पुनर्नयेत् ।  
तस्यातीतं परन्देवि मन्त्रातीतः स उच्यते ॥ ४४ ॥  
  
एष ते कथितो देवि कारिकायाश्च निर्णयः ।  
पूर्वसूत्रे तु कथितं व्याख्यातं तव सुवृते ॥ ४५ ॥  
  
  
देव्युवाच  
  
  
सकलं पूजयित्वा तु निष्कलन्तु ततोपरि ।  
त्वया देव समाख्यातम् आदिसूत्रे महेश्वर ॥ ४६ ॥  
  
पशुस्तु सकलः प्रोक्तः स मूर्तिः परिकीर्तितः ।  
निष्कलञ्च कथं तस्मिन् पूज्यते परमेश्वरः ॥ ४७ ॥  
  
निष्कलः कलयातीतं न मन्त्रस्वरयोर्गतिः ।  
  
प्। ३७६)  
  
कथं सकलदेहस्तु स्थातव्यः परमश्शिवः ॥ ४८ ॥  
  
  
ईश्वरः   
  
  
मन्त्रमुच्चारयेत्पूर्वं हृदि कृत्वा महेश्वरम् ।  
कूटशब्दपरे लीनं स वै निष्कल उच्यते ॥ ४९ ॥  
  
उच्चारणे यदा देवि निर्विकल्पं पदं व्रजेत् ।  
देहे सकलयोगेन यदा ज्ञातं महेश्वरि ॥ ५० ॥  
  
अतीतः कलयातीतः स वै निष्कल उच्यते ।  
उच्चारणे यदा हीनं निर्विकल्पपदं व्रजेत् ॥ ५१ ॥  
  
मनसा चिन्त्यते यच्च बुद्ध्या यत्र विकल्पना ।  
बुध्यहङ्कारनिर्मुक्तं स वै निष्कल उच्यते ॥ ५२ ॥  
  
प्। ३७७)  
  
समयी पुत्रको वाऽपि साधकाचार्य एव वा ।  
सर्वैर्विधिरनुष्ठेयो विशेषः कथितो मया ॥ ५३ ॥  
  
  
इति निश्वासकारिकायां द्विचत्वारिंशत्पटलः ।  
