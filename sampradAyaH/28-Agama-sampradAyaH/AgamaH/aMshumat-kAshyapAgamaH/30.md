+++
title = "३०"

+++
  
  
  
  
वक्ष्येहं कूटकोष्ठानां पञ्जराणां च लक्षणम् ।  
द्वितलादिकलान्तानां सममेव प्रकीर्तितम् ॥ १ ॥  
  
तलं प्रत्युदितव्याससमाश्रं कर्णकूटकम् ।  
आयताश्रं तु कोष्ठं स्यात् चतुष्पादैकभित्तितः ॥ २ ॥  
  
अधिष्ठानस्तम्भ वर्ग प्रस्तरं कण्ठशीर्षकम् ।  
स्थूपिवर्गसमायुक्तं कूटकोष्ठौ विशेषतः ॥ ३ ॥  
  
एवमादितले कुर्यात् धरातलं विमोर्ध्वतः ।  
कूटशालोच्चा कर्तव्या पञ्जराश्च तथैव च ॥ ४ ॥  
  
ऊर्ध्वपादोदयं सप्तभागं कुर्याद्विशेषतः ।  
एकांशं वेदिकोत्सेधं सार्धांशं गलमानकम् ॥ ५ ॥  
  
शीर्षकं तु गुणांशेन शेषं स्थूप्युदयं भवेत् ।  
एवं तु कूटकोष्ठौ द्वौ कल्पयेत्तु तलं प्रति ॥ ६ ॥  
  
अथवा कूटकोष्ठानाम् उदयं तु वदाम्यहम् ।  
उत्तरास्योर्ध्वसीमान्तं हंसमालोर्ध्वसीमकम् ॥ ७ ॥  
  
कपोतलम्बावसानं वा भागं पूर्वमेव तु ।  
सान्तरप्रस्तरं चेत्तु प्रस्तरस्योर्ध्वसीमकम् ॥ ८ ॥  
  
वैदिकोर्ध्वे समं वाथ सान्तरप्रस्तरान्वितम् ।  
तदुच्चं रुद्रधा भज्य एकांशं वेदिकोदयम् ॥ ९ ॥  
  
गुणांशं चरणोच्चं तु पादोनद्व्यंशमञ्चकम् ।  
सपादांशं गलोत्सेधं पादोन द्व्यंशशीर्षकम् ॥ १० ॥  
  
स्थूप्युत्सेधं सपादांशं क्रमशः परिकल्पयेत् ।  
एवं हि कूटकोष्ठौ द्वौ कल्पयेत् कल्पवित्तमः ॥ ११ ॥  
  
कूटव्यासत्रिभागैक स्वनासी विस्तृतं भवेत् ।  
तद्व्यासे त्रिचतुष्पञ्चभागे भागे तु नीव्रकम् ॥ १२१ ॥  
  
कर्णकूटकपोपातात्तुनासिका निर्गमं भवेत् ।  
चतुर्दिक्षु चतुर्नासी कूटानां परिकल्पयेत् ॥ १३ ॥  
  
एकस्थूपी समायुक्तं नीव्रवेशं विमानवत् ।  
वेदाश्रं वसुकोणं वा वृत्ताभं वा गलं शिरः ॥ १४ ॥  
  
नागराद्युचितं कल्प्य कर्णकूटं विशेषतः ।  
शालानां पार्श्वयोर्विप्र ललाटाख्यानु नासिकाः ॥ १५ ॥  
  
शालायास्तु विशालं तु रत्नतामुखपट्टिका ।  
स्थूप्याग्रसमं प्रोक्तं ललाटनास्याग्रसीमकम् ॥ १६ ॥  
  
शालादीर्घं त्रिभागैकं मुखनासी विशालकम् ।  
कूटानां नासिका नीव्रं महानासी वदाचरेत् ॥ १७ ॥  
  
स्थूपित्रयसमायुक्तं नागरे भवनं द्विज ! ।  
शालानां द्राविडानां तु स्थूपिरश्विनि सङ्ख्यया ॥ १८ ॥  
  
शालानां वेसराणां तु स्थूप्येकं वा चतुष्टयम् ।  
गलांशे कूटकोष्ठानां देवताद्यास्तु कल्पयेत् ॥ १९ ॥  
  
एवं हि कूटकोष्ठं स्यात् पञ्जरास्त्वधुनोच्यते ।  
उपानादुत्तरान्तं तु नवभागविभाजिते ॥ २० ॥  
  
उपपीठमथांशेन पक्षांशं तु धरातलम् ।  
वेदांशं चरणायामं मञ्चमध्यर्धभागया ॥ २१ ॥  
  
अर्धांशं वेदिकामानं कपोतान्तं गलोदयम् ।  
प्रतिवाजनसीमान्तं पञ्जरोच्चमुदाहृतम् ॥ २२ ॥  
  
प्रासादस्य च बाह्ये तु यथा शोभांशनिर्गतिः ।  
पञ्जरं नासिकाकारं कूटकोष्ठाकृतिस्तु वा ॥ २३ ॥  
  
हस्तिपृष्ठविमानस्य शिखराभमथापि वा ।  
एवं त्वनेकभेदेन पञ्जराकृतिरुच्यते ॥ २४ ॥  
  
यथेष्टं तत्र कर्तव्यं हर्म्येष्वनेकभूमिषु ।  
एवमादितले कुर्यात् अन्तरप्रस्तरान्वितम् ॥ २५ ॥  
  
मानसूत्रात्तु निष्क्रान्तं युक्तमेवं समाचरेत् ।  
पञ्जरं नीव्ररहितं प्रस्तरोर्ध्वे विशेषतः ॥ २६ ॥  
  
कर्णकूटसमं सार्धं त्रिपादं वाथ विस्तृतम् ।  
तदव्याससदृशं तुङ्गं युक्त्या पञ्जरमाचरेत् ॥ २७ ॥  
  
तलं प्रत्यूर्ध्व पादोच्चं प्रागिवैव नवांशके ।  
गुणांशं घटभि स्यात् छत्रशीर्षकसंयुतम् ॥ २८ ॥  
  
पादायामं चतुर्भागम् अध्यर्धांशं तु प्रस्तरम् ।  
अर्धांशं वेदिकामानं कपोतान्तं गलोदयम् ॥ २९ ॥  
  
प्रतिवाजनसीमान्तं पञ्जरोदयमीरितम् ।  
शेषं प्रागिव कर्तव्यम् एवं निष्क्रान्तपञ्जरम् ॥ ३० ॥  
  
निष्क्रान्तरहितं चैव प्रस्तरोर्ध्वे तु प्रागिवा ।  
पञ्जरे कूटकोष्ठे च पादे पादान्तरेऽपि वा ॥ ३१ ॥  
  
गोपान धारकान्कल्प्य महाबलपराक्रमान् ।  
हस्तौ पादौ द्वयोपेतं दान्तं कीर्ण जटान्वितम् ॥ ३२ ॥  
  
रौद्रदृष्टि समायुक्तं रक्ताभाञ्जनसन्निभम् ।  
गोपानं यत्ततो धृत्वा हंसौ पादौ तदन्वितौ ॥ ३३ ॥  
  
एवं वा गजहंसाभं सिंहव्यालाभमेव वा ।  
गोपानं शिरसा बाह्यं स्थापयेत्तु यथेष्टकौ ॥ ३४ ॥  
  
कूटादिलक्षणं प्रोक्तं पञ्चभूमिविधिं तथा ।  
  
  
इत्यंशुमान्काश्यपे कूटकोष्ठादिलक्षणपटलः (त्रिंशः) ॥ ३० ॥  