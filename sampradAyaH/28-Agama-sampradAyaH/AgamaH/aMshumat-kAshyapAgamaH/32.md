+++
title = "३२"

+++
  
  
  
  
अथ वक्ष्ये विशेषेण षड्भूमेऽस्तु विधिं परम् ।  
तस्य विस्तारतुङ्गं तु प्रासादमानवद्भवेत् ॥ १ ॥  
  
विस्तारं रुद्रधा भज्य गुणांशं गर्भगेहकम् ।  
द्विभागं गृहपिण्डी स्यात् अलिन्दं शशिभागया ॥ २ ॥  
  
हारा शिवांशमानेनवै वर्षस्थलं भवेत् ।  
धरातलो द्वित्रिभूमौ देवता स्थापनं भवेत् ॥ ३ ॥  
  
देवतास्थापनं यत्र तावद्वै सुदृढं घनम् ।  
बाह्ये त्रिपिशिलाकारं भवनाभ्यन्तरं भवेत् ॥ ४ ॥  
  
चतुष्कूटाष्टकोष्ठं च भानुपञ्जरसंयुतम् ।  
हारान्तरं चतुर्विंशत् कल्पयेदादि भूतले ॥ ५ ॥  
  
पञ्जरं हर्म्य मध्ये तु कर्णे तु सौष्टिकं भवेत् ।  
पार्श्वयोः कर्णकूटस्य पञ्जरं परिकल्पयेत् ॥ ६ ॥  
  
कोष्ठपञ्जरयोर्मध्ये कल्पयेत्तु विशेषतः ।  
तदूर्ध्वे भूदशांशे तु व्योमांशं कर्णकूटकम् ॥ ७ ॥  
  
मध्ये पञ्जरमेकांशं कर्णकूटमथा कृतिः ।  
द्विभागं कोष्ठदीर्घं स्यात् अर्धांशं पञ्जरस्य तु ॥ ८ ॥  
  
शेषं हारान्तरं ख्यातम् एषां सङ्ख्यातिभूषितान् ।  
तस्योर्ध्वे भूविशालं तु नवभागविभाजिते ॥ ९ ॥  
  
कर्णकूटमथांशेन मध्ये शालागुणांशकम् ।  
पञ्जरव्यासमेकांशम् अर्धांशं हारयोत्तरे ॥ १० ॥  
  
ऊर्ध्व भूर्वसु भागे तु शिवांशं कूटविस्तृतम् ।  
मध्ये कोष्ठं द्विभागेन एकांशं पञ्जरस्तथा ॥ ११ ॥  
  
हासन्तरमथार्धांशं कल्पयेत्कल्पवित्तमः ।  
तस्योर्ध्वे भूमिविस्तारं षड्भागं विभजेत्समम् ॥ १२ ॥  
  
कूटमेकांशमानेन कोष्ठायामं तु तद्द्वयम् ।  
अर्धांशं पञ्जरव्यासं शेषं हारान्तरं भवेत् ॥ १३ ॥  
  
तदूर्ध्वे ऊर्ध्वविस्तारात् अर्धांशं मध्यभद्रकम् ।  
दण्डं वाऽध्यर्धदण्डं वा द्विदण्डं भद्रनीव्रकम् ॥ १४ ॥  
  
तुङ्गं सर्वत्र पञ्चाशत् अंशं कृत्वा तु देशिकः ।  
अधिष्ठानोच्छ्रयं चाग्निषड्भागं चरणोदयम् ॥ १५ ॥  
  
पादहीनाग्निभागं तु मञ्चमानमुदाहृतम् ।  
पादोच्च सार्धपञ्चांशं मञ्चं सार्ह्द द्विभागया ॥ १६ ॥  
  
पादाधिकं तु पञ्चांशं पादायाममिति स्मृतम् ।  
सार्धद्विभागमञ्चोच्चं पञ्चांशं चरणोदयम् ॥ १७ ॥  
  
पादाधिकद्विभागं तु प्रस्तरोदयमीरितम् ।  
पादहीनं तु पञ्चांशं तलिपस्योदयं भवेत् ॥ १८ ॥  
  
द्विभागं प्रस्तरं ख्यातम् अर्धाधिकयुगांशकम् ।  
पादायाममिदं ख्यातं पादोन द्व्यंशमञ्चकम् ॥ १९ ॥  
  
व्योमांशं वेदिकामानं पादोन द्व्यंशकं गलम् ।  
सार्धवेदांशमानं तु शीर्षकं परिकल्पयेत् ॥ २० ॥  
  
शिखरे तु महानासीचत्वारि परिकल्पयेत् ।  
अम्बुजासनमाख्यातं सर्वदेव प्रियावहम् ॥ २१ ॥  
  
तदेव शिखरं कण्ठं वस्वश्रं परिकल्पयेत् ।  
अशेष सौष्टिकानां तु शीर्षं वै चतुरश्रकम् ॥ २२ ॥  
  
उन्नतावनतो वापि भद्रं वा भद्रकोष्ठकम् ।  
सान्तरप्रस्तरोपेतं हीनं वापि समोन्नतम् ॥ २३ ॥  
  
सुशाङ्करमिदं ख्यातं तद्वै सौष्टिकशीर्षकम् ।  
वृत्ताकारं प्रकर्तव्यं नाम्ना भद्रवलीनकम् ॥ २४ ॥  
  
तदेव शिखरे चाष्टौ अल्पनासी युगमुद्भवा ।  
शिवभद्रमिदं ख्यातं शिवप्रीति करं परम् ॥ २५ ॥  
  
तदेव द्व्यश्रवृत्ताभं शीर्षकं गलसंयुतम् ।  
मुखे ललाटनासाढ्यं नागेन्द्रमिति सञ्ज्ञितम् ॥ २६ ॥  
  
षड्भूम्येवं समाख्यातं सप्तभूममथोपरि ।  
  
इत्यंशुमान्काश्यपे षड्भूमिविधान पटलः (द्वात्रिंशः) ॥ ३२ ॥  