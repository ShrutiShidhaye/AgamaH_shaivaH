+++
title = "१२"

+++
  
  
  
  
अथ वक्ष्ये विशेषेण शृणुजालाकलक्षणम् ।  
पादवर्गे गले चैव जालकस्थानमुच्यते ॥ १ ॥  
  
प्रासादेषु महाशालास्वन्तराले च मध्यमे ।  
वातायनं प्रकर्तव्यम् अनेन विधिना बुधः ॥ २ ॥  
  
योजयेद्वेदिकोर्ध्वे तु जालकं तु द्विजोत्तम ! ।  
वेदिकाजालकार्धं तु छेद्यं सर्वविनाशनम् ॥ ३ ॥  
  
तस्माद्यत्नेन वेदिं तु जालकार्धं न छेदयेत् ।  
द्विदण्डं कन्यसं व्यासं त्रिदण्डं मध्यमं भवेत् ॥ ४ ॥  
  
चतुर्दण्डविशालं तु उत्तमं परिकीर्तितम् ।  
विस्तारसदृशोत्सेधाद् एकदण्ड विवर्धनात् ॥ ५ ॥  
  
विस्तारद्विगुणं यावत् तावद्वैजालकोन्नतम् ।  
एषु तुङ्गविशालेषु यदिष्टं तत्परिग्रहेत् ॥ ६ ॥  
  
स्तम्भव्यासार्धमानं तु घनव्यासाङ्घ्रिकम्पयोः ।  
विस्तारार्ध घनं व्यासं त्रिचतुर्थांशमेव वा ॥ ७ ॥  
  
मध्ये स्तम्भं च रङ्घ्रं च वर्ज्या जालकमाचरेत् ।  
युग्मपादसमायुक्तं युग्मकं पेनमुच्यते ॥ ८ ॥  
  
गोनेत्रं हस्तिनेत्रं च नन्द्यावर्तमृजुङ्क्रियाम् ।  
पुष्पघण्डं रसकण्ठं च जालकं षड्विधं भवेत् ॥ ९ ॥  
  
दीर्घाश्रं कण्ठगच्छिद्रं गोनेत्रमिति सञ्ज्ञितम् ।  
युगाश्रं कण्ठगच्छिद्रं हस्तिनेत्रमुदाहृतम् ॥ १० ॥  
  
पञ्चसूत्रं तु यच्छिद्रं प्रदक्षिणवशात्कृतम् ।  
नन्द्यावर्तस्य पुष्पाभं नन्द्यावर्तमुदाहृतम् ॥ ११ ॥  
  
आर्जवं सम्भकं वौद्वौ जालकं तदृजुक्रियम् ।  
पुष्पखण्डं च कर्णं च नन्द्यावर्तमिवाकृतिः ॥ १२ ॥  
  
स्तम्भयोगं कवाटं च भित्तिमध्याद्बहिः स्थितम् ।  
युग्मायुग्मकवाटं वा घाटनाद्घाटनक्षमम् ॥ १३ ॥  
  
जालकं तु सभादीनां मध्यमानेन कल्पयेत् ।  
लोहैद्रुमोत्पलैर्द्रव्यैः वेष्टकाभिस्तु जालकम् ॥ १४ ॥  
  
त्रयोविधं तु यद्द्रव्यं तेन तत्रैव योजयेत् ।  
जालकं ह्येवमाख्यातं ततस्तोरणलक्षणम् ॥ १५ ॥  
  
इत्यंशुमान्काश्यपे जालकलक्षणपटलः (द्वादश) ॥ १२ ॥  