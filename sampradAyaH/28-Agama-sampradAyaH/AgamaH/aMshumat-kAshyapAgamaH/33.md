+++
title = "३३"

+++
  
  
  
  
अथ वक्ष्ये विशेषेण सप्तभूमेस्तु लक्षणम् ।  
प्रासादमानविधिना वासोदयं परिकल्पयेत् ॥ १ ॥  
  
रव्यंशं विभजेत्तारं वेदांशं गर्भगेहकम् ।  
पक्षांशं भित्तिविष्कम्भम् एकेनालिन्दमिष्यते ॥ २ ॥  
  
हारान्तरमथांशेन परितः परिकल्पयेत् ।  
विन्याससूत्रयोरन्तर भान्वंशं विभजेत्समम् ॥ ३ ॥  
  
एकांशं कूटविस्तारं कोष्ठं त गुणायतम् ।  
पञ्जरव्यासमेकांशं शेषं हारान्तरं भवेत् ॥ ४ ॥  
  
चतुष्कूटाष्टशाला च पञ्जरं भानुसङ्ख्यया ।  
तस्योर्ध्वे भूमिविस्तारं धर्मभागविभाजिते ॥ ५ ॥  
  
कर्णकूटं च कोष्ठं च पूर्ववत्परिकल्पयेत् ।  
पञ्जरव्यासमर्धांशं शेषं हारान्तरं भवेत् ॥ ६ ॥  
  
तस्योर्ध्वभूमिविस्तारं पूर्ववद्धर्मभाजिते ।  
पञ्जरं कूटकोष्ठं च तद्वदेव विधीयते ॥ ७ ॥  
  
ऊर्ध्वभूमि नवांशे तु मध्ये शालाग्नि भागया ।  
व्योमांशं कर्णकूटं स्यात् एकांशं पञ्जरस्ततम् ॥ ८ ॥  
  
हारान्तरमथार्धांशं तस्योर्ध्वे वसुभाजिते ।  
मध्ये शाला द्विभागेन शेषं पूर्ववदाचरेत् ॥ ९ ॥  
  
तदूर्ध्वे भूमिविस्तारं रसभागविभाजिते ।  
कूटमेकांशमित्युक्तं शाला तद्विगुणायम् ॥ १० ॥  
  
अर्धांशं पञ्जरव्यासं शेषं हारान्तरं भवेत् ।  
ऊर्ध्वभूम्यग्निभागैकं मध्ये दण्डेन निर्गमम् ॥ ११ ॥  
  
ससप्तषष्टिभागं तु कर्तव्यं सदनोदयम् ।  
सपादाग्निमधिष्ठानं सार्धषट्काङ्घ्रि तुङ्गकम् ॥ १२ ॥  
  
तदर्धं मञ्चमानं तु षड्भागं चरणोदयम् ।  
स त्रिपाद द्विभागं तु मञ्चमानमुदाहृतम् ॥ १३ ॥  
  
सार्धभूतांशमङ्घ्र्युच्चं सार्धद्व्यंशं तु प्रस्तरम् ।  
सपादं पञ्चभागं तु स्तम्भमानमुदीरितम् ॥ १४ ॥  
  
प्रस्तारं चार्धपञ्चांशं भूतांशं चरणोदयम् ।  
सपादद्विभागमञ्चं स्यात् स त्रिपादयुगांशकम् ॥ १५ ॥  
  
चरणोदयमित्युक्तं प्रस्तरोच्चं द्विभागया ।  
पादोच्चं सार्धवेदांशं पादोन द्व्यंशमञ्चकम् ॥ १६ ॥  
  
व्योमांशं वेदिकोत्सेधं पादोन द्व्यंशकं गलम् ।  
अर्धाधिक युगांशं तु शीर्षकोदयमिष्यते ॥ १७ ॥  
  
पक्षांशं स्थूपिमानं तु गण्यं सप्ततलं विदुः ।  
पञ्जरं कूट कोष्ठं च समसूत्रे तु कल्पितम् ॥ १८ ॥  
  
होमादग्रं युगाश्रं तु शिखरे वेदनासिका ।  
शाला षट्त्रिंशतिर्युक्तं भानुद्द्विगुणकूटकम् ॥ १९ ॥  
  
षष्टिपञ्जरसंयुक्तं पादं प्रत्यल्पनासिका ।  
नानाधिष्ठानसंयुक्तम् एकाकारमथापि वा ॥ २० ॥  
  
एकानेकाकृतिर्वाङ्घ्रिसमुज्वलनमुदाहृतम् ।  
तदेवोन्नतकूटाः स्युः सान्तरप्रस्तरान्वितम् ॥ २१ ॥  
  
श्रीछन्दसमिति ख्यातं सर्वदेवार्हकं परम् ।  
तदेव नतकूटं च कोष्ठोन्नतसमञ्चकाः ॥ २२ ॥  
  
श्रीविशालमिति ख्यातं सर्वदेवप्रियावहम् ।  
तदेव शीर्षं कर्णं च * * श्रं वेदिकायतम् ॥ २३ ॥  
  
श्रीकान्तमिति विख्यातं कूटकोष्ठसमं तु वा ।  
समं चोन्नतकूटं वा श्रीप्रदं तदुदाहृतम् ॥ २४ ॥  
  
तदेव वृत्तशिखरं स्थूपिश्चैव गलं तथा ।  
रुद्रकान्तमिदं ख्यातं रुद्रप्रीतिकरम् परम् ॥ २५ ॥  
  
तदेव कर्णकूटास्तु वेदाश्राष्टाश्रमण्डलम् ।  
क्रमेणादि तलात्कल्प्य वृत्तभद्रमिदं स्मृतम् ॥ २६ ॥  
  
तदेवोन्नत कूटं च नतलाला समन्वितम् ।  
कूटानां मस्तकं वृत्तं सुवृत्तमिति विद्यते ॥ २७ ॥  
  
सोन्नतं कूटकोष्ठं च पञ्जरान्तरमञ्चकम् ।  
यथेष्टं शिखराकारं कण्ठः स्थूपी घटस्तथा ॥ २८ ॥  
  
युगाश्र शीर्षकोपेतं कर्णकूटं प्रकल्पयेत् ।  
शिवभद्रमिति ख्यातं शिवप्रीतिकरं परम् ॥ २९ ॥  
  
तदेव कूटकोष्ठं च दण्डं वाध्यर्ध दण्डकम् ।  
द्विदण्डं वाथ निष्कान्तं भद्रं वा भद्रपञ्जरम् ॥ ३० ॥  
  
नानाधिष्ठानसंयुक्तं नानापादैरलङ्कृतम् ।  
नानाचित्रैर्विचित्रं तु शिवसौख्यमुदाहृतम् ॥ ३१ ॥  
  
तदेव गर्भगेहं वा वृत्तं वाथ युगाश्रकम् ।  
वृत्तमेवं हि बाह्यं तु वृत्ताभं सौष्टिकान्वितम् ॥ ३२ ॥  
  
शेषं पूर्ववदुद्दिष्टं नाम्ना सर्वाङ्गमङ्गलम् ।  
पञ्जरं कूटकोष्ठं च अन्तरं प्रस्तरान्वितम् ॥ ३३ ॥  
  
यथेष्टशिखराकारं श्रीप्रतिष्ठितमुच्यते ।  
एवं सप्ततलं ख्यातं वसुभौममथोच्यते ॥ ३४ ॥  
  
  
इत्यंशुमान्काश्यपे सप्तभूमिविधानपटलः (त्रयस्त्रिंशः) ॥ ३३ ॥  