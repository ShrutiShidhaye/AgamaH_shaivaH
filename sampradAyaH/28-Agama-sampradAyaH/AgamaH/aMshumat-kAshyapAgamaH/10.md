+++
title = "१०"

+++
  
  
  
  
अथ वक्ष्ये विशेषेण फलकानां तु लक्षणम् ।  
त्रिदण्डं फलकाव्यासं कन्यसार्धाधिकं समम् ॥ १ ॥  
  
चतुर्दण्डविशालं तु उत्तमा फलका भवेत् ।  
अथवा फलकाव्यासं कुम्भकर्णसमं भवेत् ॥ २ ॥  
  
सर्वेषां फलकानां तु तुङ्गं पादोन दण्डकम् ।  
तदुत्सेधं त्रिधाभज्य ऊर्ध्वांशोत्सन्धिरुच्यते ॥ ३ ॥  
  
तदधो वेत्रमेकांशं तस्याधस्तांशमम्बुजम् ।  
नागवक्त्रसमाकारम् आपोत्रात्पादरूपवत् ॥ ४ ॥  
  
सर्वेषां फलकानां तु उत्सन्ध्याभं युगाश्रकम् ।  
फलकेव प्रकर्तव्या तस्याधस्ताद्घटं कुरु ॥ ५ ॥  
  
द्विदण्डं पादहीनं वा सार्धदण्डमथापि वा ।  
सपाददण्डतुङ्गं वा घटोच्चं तु चतुर्विधम् ॥ ६ ॥  
  
प्रियदर्शनसौम्यं च चन्द्रकान्तं च श्रीकरम् ।  
यथा क्रमेण नामानि कलशानां क्रमोदितम् ॥ ७ ॥  
  
घटोच्छ्रये नवांशेनघृतभागेन परिकल्पयेत् ।  
वेदांशं कलशोत्सेधं कण्ठमेकांशमानतः ॥ ८ ॥  
  
आस्योच्चमेकभागेन पद्ममेकेन कल्पयेत् ।  
अर्धेन वृत्तमर्धेन हीनौ सङ्कल्पयेद्बुधः ॥ ९ ॥  
  
ऊर्ध्वादधोगतं कुर्यात् तदेतेन विना क्रमात् ।  
एवमुच्चं समाख्यातं निष्कम्भमधुना शृणु ॥ १० ॥  
  
पादव्याससमं हीरौ तत्कर्णं चास्य विस्तृतम् ।  
आस्यं कर्णं विशेषेण कुम्भस्यैव तु विस्तृतम् ॥ ११ ॥  
  
स्तम्भव्याससमं प्रोक्तं विस्तारं धृगकण्ठयोः ।  
तस्याधोलशुनं मूलतुङ्गदण्डैकमानतः ॥ १२ ॥  
  
तदर्धस्तत्तदर्धेन मानेनाब्जं प्रकल्पयेत् ।  
अब्जाथस्वर्धदण्डेन वक्त्रस्थानमुदाहृतम् ॥ १३ ॥  
  
तस्याधोदण्डमानेन मुक्तादामैर्विभूषितम् ।  
लशुनं चाब्जपत्रं च मुक्तादाम तथैव च ॥ १४ ॥  
  
स्तम्भव्याससमं व्यासं कल्पयेत्कल्पवित्तमः ।  
अथवा बोधिकादीनाम् उदयं तु वदाम्यहम् ॥ १५ ॥  
  
गुणांशं चरणोत्सेधं कृत्वाधोद्व्यंशकं व्रजेत् ।  
ऊर्ध्वभागं तु सङ्ग्राह्य द्वाविंशत्यंशकं भवेत् ॥ १६ ॥  
  
युगांशं बोधिकोत्सेधं वीरकाण्डं च तत्समम् ।  
भूतांशं फलकोत्सेधं घृतमानांशकं भवेत् ॥ १७ ॥  
  
घटोत्सेधं तुं वेदांशं कण्ठमानं शिवांशकम् ।  
तदास्योदयमेकांशं पद्ममेकेन कारयेत् ॥ १८ ॥  
  
वित्तमर्धेन कर्तव्यं हीरौ तत्सममुच्यते ।  
लशुनाब्जलता मुक्तामालामानादि पूर्ववत् ॥ १९ ॥  
  
स्तम्भभूषणमेवं स्याद् वेदिका लक्षणं तथा ।  
  
इत्यंशुमान्काश्यपे स्तम्भभूषण पटलः (दशमः) ॥ १० ॥  