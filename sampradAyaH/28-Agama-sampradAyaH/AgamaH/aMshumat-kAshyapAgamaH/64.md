+++
title = "६४"

+++
  
  
  
  
अथ वक्ष्ये विशेषेण सुखासनविधिं परम् ।  
आर्जवं राजसं भावं भद्रपीठे सुखासनम् ॥ १ ॥  
  
वामाङ्घ्रिं शाययेत्पीठे दक्षिणाङ्घ्रिं तु लम्बयेत् ।  
ऊर्ध्वकायोपरिष्टात्तु सार्धवेदाङ्गुलाधिकम् ॥ २ ॥  
  
स्फिक्पिण्डमानमेतद्धि आसनोर्ध्वे विशेषतः ।  
आसनात्पूर्वकेशान्तं जान्वोर्ध्वे बाह्यावसानकम् ॥ ३ ॥  
  
जान्वोस्तु पूर्वकेशान्तं जानुबाह्वाग्र बाह्यकम् ।  
परहस्तद्वयोर्मध्ये बाह्यमभ्यन्तरं भवेत् ॥ ४ ॥  
  
आसने नवसूत्रोऽस्ति पूर्वसूत्राधुना शृणु ।  
मौलिमध्ये तु नासाग्रे स्तनान्ते नाभिमध्यमे ॥ ५ ॥  
  
वामाङ्घ्रिगुल्फमध्ये तु ब्रह्मसूत्रं प्रलम्बयेत् ।  
सूत्राद्दक्षिणजान्वन्तम् एकत्रिंशाङ्गुलं भवेत् ॥ ६ ॥  
  
अथवा त्रिंशदङ्गुल्यम् एकोनत्रिंशमेव वा ।  
सूत्रातदङ्घ्रिनलकात् अन्तरं द्वादशाङ्गुलम् ॥ १ ॥  
  
त्रयोदशाङ्गुलं वापि मन्वङ्गुलमथापि वा ।  
पीठात्तदङ्घ्रिपार्ष्ण्योस्तु नीव्रं द्वित्र्यङ्गुलं तु वा ॥ ८ ॥  
  
तत्सूत्रादभये हस्ते मध्यरेखावसानकम् ।  
चतुर्दशाङ्गुलं प्रोक्तं त्वन्तरं तु द्विजोत्तम ! ॥ ९ ॥  
  
अभये मध्यमाङ्गुल्याग्रान्तं चिबुकोर्ध्व समं भवेत् ।  
तत्सूत्रात्कटके हस्ते मणिबन्धस्य मध्यमात् ॥ १० ॥  
  
पञ्चादशाङ्गुलं प्रोक्तं त्वन्तरं तु द्विजोत्तम ! ।  
ऊरोस्तु मणि बन्धान्तम् एकद्वित्र्यङ्गुलं तु वा ॥ ११ ॥  
  
कटकं सिंहकर्णं वा तद्धस्तं प्रविधीयते ।  
तर्जन्यादि कनिष्ठान्तं तत्तन्मूलान्तवर्जि(क्रि?)ता ॥ १२ ॥  
  
ईषद्वक्र तदङ्गुष्ठम् एवं स्यात्कटकाकृतिः ।  
मध्यान्मध्यतलान्तं तु अर्धमर्धान्तनामिका ॥ १३ ॥  
  
वक्रो शेषाङ्गुला प्राग्वत् सिंहकर्णमिदं परम् ।  
हिक्कासूत्रसमं कुर्यात् कर्तर्याग्रे करौ परौ ॥ १४ ॥  
  
वक्रे वाऽनामिकाङ्गुष्ठौ तलमर्धावसानकौ ।  
किञ्चिद्वक्रं कनिष्ठं तु शेषो द्वौ तदृजु क्रिया ॥ १५ ॥  
  
कर्तर्या कृतिरेवं स्यात् लक्षणं चाति सुन्दरम् ।  
कोर्परं श्रोणि पार्श्वात्तु पञ्चषट्सप्तमात्रकम् ॥ १६ ॥  
  
कुक्षिमध्ये च नासाग्रे पूर्वसूत्रं तु संस्पृशेत् ।  
मेढ्रमूलात्तु वामाङ्घ्रि गुल्फमध्यं रसाङ्गुलम् ॥ १७ ॥  
  
अथवा सप्तमात्रं तु पञ्चमात्रमथापि वा ।  
नाभिमध्यात्तु वामाङ्घ्रिनलका मध्यं चतुर्दश ॥ १८ ॥  
  
त्रयोदशाङ्गुलं वाथ भान्वङ्गुलमथापि वा ।  
मौल्यग्रं मध्यमात्सूत्रात् द्वन्तरं मनु मात्रकम् ॥ १९ ॥  
  
सार्ध त्रयोदशान्तं वा त्रयोदशाङ्गुलमेव वा ।  
ऋज्वागतं सुखासीनं प्रवालसदृशं प्रभुम् ॥ २० ॥  
  
त्रिणेत्रं प्रसन्न वदनं सम्पन्नं राजसं गुणम् ।  
व्याघ्राजिनाम्बरधरं दुकूलवसनान्वितम् ॥ २१ ॥  
  
कर्तरी परहस्तौ द्वौ बाह्येवाभ्यन्तराननम् ।  
दक्षिणे परशुं वामे कृष्णं न्यस्य करद्वये ॥ २२ ॥  
  
अभयं दक्षिणे वामे कटकं सिंहकर्णवत् ।  
वामकर्णे विशेषेण शङ्खपत्रं निधापयेत् ॥ २३ ॥  
  
त्रिचतुः पञ्चमात्रं वा षट्सप्तमण्डलस्तती ।  
कर्णनालघनं ह्येवं त्रिगुणं पत्रविस्तृतम् ॥ २४ ॥  
  
यवं पत्रघनं प्रोक्तं श्वेताभं चातिमार्दवम् ।  
दक्षिणे मकराख्यं तु कुण्डलं सिंहमेव वा ॥ २५ ॥  
  
कुण्डल व्यास तुङ्गं तु त्रिचतुः पञ्चमात्रकम् ।  
युक्तं वै कुण्डलं कृत्वा कर्णे स्कन्धोपरिन्यसेत् ॥ २६ ॥  
  
अथवा कर्णयोर्विप्र ! वृत्तकुण्डलकं न्यसेत् ।  
वृत्तकुण्डलविस्तारम् अष्टादशयवं भवेत् ॥ २७ ॥  
  
वेदाङ्गुलं तु तत्तुङ्गं कुम्भाब्जमुकुलोत्पलम् ।  
अन्यं वा सुन्दरोपेतं कल्पयेद्वृत्तकुण्डलम् ॥ २८ ॥  
  
जटामकुटसंयुक्तं युग्मसङ्ख्या जटान्वितम् ।  
मकुटस्योदयं विप्र ! चतुर्विंशाङ्गुलं भवेत् ॥ २९ ॥  
  
त्रिस्सप्ताङ्गुलतुङ्गं वा द्विर्नवाङ्गुलमेव वा ।  
केशान्तान्मकुटोच्चं तु ललाटपट्टसंयुतम् ॥ ३० ॥  
  
मुखान्त सदृशं विप्र मकुटं मूलविशालकम् ।  
तत्सप्ताष्ट नवांशैकं हीनमग्रविशालकम् ॥ ३१ ॥  
  
चतुष्पूरिमसंयुक्तं कृत्तिमाननसंयुतम् ।  
कटिसूत्रं त्रिसङ्ख्याभिः सूत्रं प्रतियवं घनम् ॥ ३२ ॥  
  
कटिसन्धोपरिष्टात्तु कटिसूत्रं प्रबन्धयेत् ।  
पञ्चषट्सप्तमात्रं वा कृत्तिमाननविस्तृतम् ॥ ३३ ॥  
  
तद्विस्तारसमं तुङ्गं मेढ्रस्योपरि कल्पयेत् ।  
कटिसूत्रादूरुमानं मध्यत्रिंशावसानकम् ॥ ३४ ॥  
  
मुक्तादामोरुदामस्याभ्यन्तरे रत्नसंयुतम् ।  
कटिसूत्रं समाख्यातं कटकं वलयं शृणु ॥ ३५ ॥  
  
कटके वलयोपेतं प्रकोष्ठं द्विजसत्तम ! ।  
कनिष्ठाङ्गुलिपरीणाहं वलयं त्वार्दवा हि तत् ॥ ३६ ॥  
  
अथवा वलयस्यैव घनं द्वित्रियवं तु वा ।  
रचितं रत्नकाण्डैस्तु प्रकोष्ठे तु निधापयेत् ॥ ३७ ॥  
  
मार्दवं रत्नबन्धं वा कृत्वा तु वलयं द्विज ! ।  
केयूरं कोर्परे न्यस्त्वा वलयस्य घनान्वितम् ॥ ३८ ॥  
  
एकाकारं तु केयूरम् अष्टमात्राब्जसंयुतम् ।  
नानारत्नसमायुक्तं शैवालाभमथापि वा ॥ ३९ ॥  
  
पत्रपूरिमसंयुक्तं बाहुमध्ये द्विजोत्तम ! ।  
पत्रपूरिमनालं तु केयूरसदृशं घनम् ॥ ४० ॥  
  
तत्पुरीमदतोत्तालं बाह्यं त्रिद्व्यावृतं तु वा ।  
त्रिचतुष्पञ्चमात्रं वा पत्रपूरिमविस्तृतम् ॥ ४१ ॥  
  
तद्व्यासाध्यर्धतुङ्गं वा पादोन द्विगुणं तु वा ।  
द्विगुणं वापि तत्तुङ्गं तद्बाहुवलयं भवेत् ॥ ४२ ॥  
  
मध्याङ्गुलं विना शेषास्त्वङ्गुला मुद्रिकान्विताः ।  
मुद्रिका मूलपर्वस्थ वृत्तं यवघनान्वितम् ॥ ४३ ॥  
  
उदरबन्धविशालं तु एकद्वित्र्यङ्गुलं तु वा ।  
यवं द्वियवं वाथ उदरबन्धघनं भवेत् ॥ ४४ ॥  
  
नानालङ्कारसंयुक्तं नानारत्नैर्विचित्रितम् ।  
नाभेरूर्ध्वगुणांशं तु त्यक्तोदरं तु बन्धयेत् ॥ ४५ ॥  
  
पादयोर्मध्यमादन्या स्वङ्गुलामुद्रिकान्विताः ।  
यवद्वयेन सर्वे * व्यङ्गुलानां तु मध्यका ॥ ४६ ॥  
  
पादौ जालकसंयुक्तौ गुल्फाधस्ताद् द्विजोत्तम ! ।  
जालकाबन्धसूत्रं तु यवद्वयघनान्वितम् ॥ ४७ ॥  
  
तत्सूत्राज्जालकालम्बं त्रिपञ्चयवमात्रकम् ।  
त्रियवं जालकान्नालं शेषं वै जालकोदयम् ॥ ४८ ॥  
  
तदुन्नत समं व्यासं यवमानं तु तद्घनम् ।  
शेषं तद्घ्रासगाढं वा गाढहीनं घनं तु वा ॥ ४९ ॥  
  
गाढयुक्तं तु वृत्तं स्यात् दन्तपाषाणसंयुतम् ।  
घनपाषाणरहितं तुङ्गार्धं नीव्रमुच्यते ॥ ५० ॥  
  
परशोर्हरिणीदीर्घं भान्वङ्गुलमुदाहृतम् ।  
परशुं हरिणीं चैव युक्त्या सौन्दर्यमाचरेत् ॥ ५१ ॥  
  
यज्ञोपवीतसंयुक्तं यवाष्टांशघनान्वितम् ।  
उपवीतं त्रित्रिसूत्रम् उदरसूत्रसमन्वितम् ॥ ५२ ॥  
  
एवमेवोरुसूत्रं स्यात् उपवीतघनं समम् ।  
वामस्कन्धोपरिन्यस्त्वा नाभ्यधस्ताङ्गुलान्तरम् ॥ ५३ ॥  
  
यज्ञोपवीतदीर्घं स्यात् नाभेर्दक्षिणपार्श्वकम् ।  
अपरे वंशमाश्रित्य यज्ञसूत्रं निधापयेत् ॥ ५४ ॥  
  
उरःसूत्रं समालम्ब्यं स्तनादष्टाङ्गुलान्तरम् ।  
यज्ञोपवीतमेवं स्यात् छन्नवीरमथ शृणु ॥ ५५ ॥  
  
यज्ञोपवीतवत्प्राग्वत् स्कन्धयोरुभयोरपि ।  
पार्श्वयोश्चैव श्रोण्यूर्ध्वे न्यस्त्वा स्तनान्तरैकवत् ॥ ५६ ॥  
  
ग्रीवे हारविजानीयात् हिक्काधस्तात् षडङ्गुलम् ।  
लम्ब्य वेदाङ्गुलं तारं यवत्रय घनान्वितम् ॥ ५७ ॥  
  
नानारत्नैर्हिरण्यैश्च हारं कृत्वातिसुन्दरम् ।  
हिक्कासूत्रोपरिष्टात्तु उपग्रीवं तु बन्धयेत् ॥ ५८ ॥  
  
रुद्राक्षं वाथ रत्नं वा हेमवृत्तमणिं तु वा ।  
उपग्रीवमिदं ख्यातं हृन्मालात्वधुनोच्यते ॥ ५९ ॥  
  
कर्णादुदरबन्धान्तम् अक्षमालां तु बन्धयेत् ।  
एतद्धृदयमाला स्यात् स्कन्धमाला तथोच्यते ॥ ६० ॥  
  
स्कन्धे तु स्कन्धमालास्यान्नानापुष्पैर्विराजितम् ।  
सर्वाङ्गसुन्दरं देवं शेषं युक्त्या समाचरेत् ॥ ६१ ॥  
  
एवं सुखासनं प्रोक्तम् उमास्कन्दसहितं तथा ॥  
  
इत्यंशुमान्काश्यपे सुखासनमूर्तिलक्षणपटलः (चतुष्षटितमः) ॥ ६४ ॥  