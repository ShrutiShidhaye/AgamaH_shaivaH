+++
title = "०६"

+++
  
  
  
  
अथ वक्ष्ये त्वधिष्ठान विधानं शृणु सुव्रत ! ।  
धरातलमधिष्ठानम् आधारं धरणी तया ॥ १ ॥  
  
भुवनं पृथिवी भूमिः पर्याय वचनादिभिः ।  
हर्म्यतारं तु कूटादि नीव्राधिष्ठाननीव्रकम् ॥ २ ॥  
  
तस्मात्तदुपपीठं स्यात् नीव्रं होमा विनिर्गमम् ।  
तस्मात्प्रकृति नीव्रं च सूत्र पातं तु कारयेत् ॥ ३ ॥  
  
यत्रैवाद्येष्टकान्यासं तत्रैवं मानलक्षयेत् ।  
तस्मात्तु घनभित्त्येवं प्रकृत्यन्तं प्रकल्पयेत् ॥ ४ ॥  
  
स्वभाव प्रकृतेरूर्ध्वे प्रकृत्युच्चैकहस्तकम् ।  
द्विहस्तं वा प्रकृत्युच्चं त्रिहस्तं वा घनाकृतिः ॥ ५ ॥  
  
षडङ्गुल्यसमुत्सेधं षट्षडङ्गुलवर्धनात् ।  
उत्तमं मध्यमं चैव अधमं च तथापि वा ॥ ६ ॥  
  
प्रकृत्यन्तं स्थलं ख्यातम् अन्तर्मण्डलकस्य तु ।  
एवं कृत्वा प्रकृत्यूर्ध्वे होमं सङ्कल्प्य देशिकः ॥ ७ ॥  
  
भित्तिपादस्य विष्कम्भं द्विगुणं त्रिगुणं तु वा ।  
होमनीव्रमिति ख्यातं तदर्धं बहुलान्वितम् ॥ ८ ॥  
  
तद्धोमाप्रकृतीनीव्रैः द्वित्रिदण्डमथापि वा ।  
कुड्यपादाद् बहिर्नीव्र दुपपीठगलं तु वा ॥ ९ ॥  
  
होमनीव्रसमं प्रोक्तं द्विविधं द्विजसत्तम ! ।  
होमतुङ्गार्धमानेन होमोर्ध्वाब्जं प्रकल्पयेत् ॥ १० ॥  
  
अब्जस्योच्चसमं वेशम् अब्जाच्चोर्ध्वोपमानकम् ।  
तस्योपरित्वधिष्ठानं सोपपीठान्वितं तु वा ॥ ११ ॥  
  
अन्यद्धोमात्प्रकृत्यूर्ध्वे उपोपानं प्रकल्पयेत् ।  
तत्तदूर्ध्वे धरातलं वाथ सोपपीठमथापि वा ॥ १२ ॥  
  
उपापानं विनाधारं होमोर्ध्वे वा प्रकल्पयेत् ।  
प्रकृतीसमसूत्रे तु कल्पयेच्छिल्पिकोत्तमः ॥ १३ ॥  
  
होमापद्मोपपानादीन् हर्म्ये निवेशयेत् ।  
आप्तोत्सेधांशमानेन त्वधिष्ठानस्य चोच्छ्रयम् ॥ १४ ॥  
  
पादोदयार्धमानं वा षट्षडष्टांशमेव वा ।  
अग्रपादविशालं तु दण्डमित्यभिधीयते ॥ १५ ॥  
  
एकदण्डं समारभ्य त्वर्धदण्ड विवर्धनात् ।  
यावता पञ्चसङ्ख्या तु अग्निदण्डावसानकम् ॥ १६ ॥  
  
पाद्बाह्ये परनिष्क्रान्तं तत्त्रिभागविभाजिते ।  
उपानव्यासमेकांशं शेषं जगति विस्तरम् ॥ १७ ॥  
  
कुमुदं वेदमेकांशं तन्निव्रं जगतेस्समम् ।  
कुमुदोर्ध्वे पट्टवेशं तत्समं कण्ठवेशनम् ॥ १८ ॥  
  
सर्वेषामम्बुजानां तु नीव्रतुङ्गसमं भवेत् ।  
ऊर्ध्वपट्टमशेषं तत् समं वा कण्ठवेशनम् ॥ १९ ॥  
  
कम्पानामपि सर्वेषां चतुर्भागेन नीव्रकम् ।  
महावाजन्निष्क्रान्तं तुङ्गतुल्यार्धमेव वा ॥ २० ॥  
  
त्रिपादं वाथ निष्क्रान्तिं यथाबलवशान्नयेत् ।  
जन्मादिपञ्चवर्गेषु तत्तदङ्गावसानकम् ॥ २१ ॥  
  
द्वारार्धं वा स्थलार्धं वा छेदयेत्तद्धरातलम् ।  
उपानं जगतीं चैव कुमुदं कण्ठपट्टिका ॥ २२ ॥  
  
पञ्चवर्गेति विख्यातं पादबन्धतले बुधः ।  
द्वारं च जलधारं च स्थलं च प्रतिबन्धकैः ॥ २३ ॥  
  
प्रतिरूर्ध्वे तु कर्तव्यम् अङ्गच्छेदं न कारयेत् ।  
प्रत्यङ्गच्छेदनं चेत्तु विपदामास्पदं सदा ॥ २४ ॥  
  
तस्मात्सर्वप्रयत्नेन प्रत्यङ्गच्छेदनं विना ।  
अधिष्ठानं द्विधा ज्ञेयं प्रतिबन्धाङ्घ्रिबन्धनम् ॥ २५ ॥  
  
प्रत्येकानेकभेदेन प्रोच्यते द्विजसत्तम ! ।  
सर्वेषां प्रतिबन्धानां कुमुदं वृत्तमुच्यते ॥ २६ ॥  
  
पादबन्धतलानां तु वस्वश्रं कुमुदं भवेत् ।  
तयोस्सङ्करमेकस्मिन् कर्तव्ये कर्तृनाशनम् ॥ २७ ॥  
  
प्रासादं प्रतिबन्धं च तत्तद्भेदेन सङ्करम् ।  
कूटकोष्ठादिकानां तु कर्तव्यं तच्छुभावहम् ॥ २८ ॥  
  
तथैवाङ्घ्रिप्रबन्धं चेत् तस्मिन्सङ्करमुत्तमम् ।  
अशुभं विपरीतं चेत् वास्तु राष्ट्रनृपस्य च ॥ २९ ॥  
  
तस्मात्सर्वप्रयत्नेन वर्ज्यो वर्गेण सङ्करम् ।  
अधिष्ठानस्य चोत्सेधम् एकोनाविंशदंशके ॥ ३० ॥  
  
उपानं चैकभागेन सप्तांशं जगती भवेत् ।  
षट्त्रिंशं कुमुदोच्चं तु आलिंलं चैकभागया ॥ ३१ ॥  
  
त्रिपट्टं चैकभागेन प्रत्युत्सेधाद्विभागया ।  
वाजनं चैकभागेन प्रतिबन्धमिदं भवेत् ॥ ३२ ॥  
  
उपानरहितं शेषं पूर्ववत् तत्त्वनेकधा ।  
अधिष्ठानस्य चोत्सेधं पञ्चविंशतिभाजिते ॥ ३३ ॥  
  
शिवांशं पादुकोत्सेधं जगती वसुभागया ।  
धात्वंशं कुमुदोच्चं तु व्योमांशं कम्पमानकम् ॥ ३४ ॥  
  
अनलांशं गलोत्सेधं शश्यंशं चोर्ध्वकम्पकम् ।  
महापट्टी गुणांशं तु तदूर्ध्वेऽंशेन कम्पकम् ॥ ३५ ॥  
  
पादबन्धमितिख्यातम् उपानरहितं तथा ।  
एतच्च पादबन्धं च नानाभेदेन कीर्तितम् ॥ ३६ ॥  
  
त्रिस्सप्तांशे तलोत्सेधं कृत्वांशेनैव पादुकाम् ।  
अम्बुजं सार्धभागं स्यात् कम्पमर्धांशमुच्यते ॥ ३७ ॥  
  
सप्तांशं जगतेरुच्चं रसांशं कुमुदोदयम् ।  
आलिङ्गमेकभागेन त्रिपट्टं चैकभागया ॥ ३८ ॥  
  
द्विभागं प्रतितुङ्गं स्यात् भागेनैकेन वाजनम् ।  
प्रतिक्रममिदं नाम्ना प्रतिबन्धं तु भेदितम् ॥ ३९ ॥  
  
तदेव पक्षभागेन उपानं परिकल्पयेत् ।  
आलिङ्गोच्चं द्विभागेन शेषं पूर्ववदेव हि ॥ ४० ॥  
  
उपानोपरि पद्मं च कम्पं चैव परित्यजेत् ।  
तदुच्चं प्रतिक्रमं ख्यातं सर्वदेवालयावहम् ॥ ४१ ॥  
  
षड्विंशद्विभजेदुच्चम् उपानं चैकभागया ।  
द्विभागेन दलं कुर्यात् कम्पमेकेन कारयेत् ॥ ४२ ॥  
  
षडंशं जगते रुच्चम् एकांशं दलमानकम् ।  
कण्ठमेकेन कर्तव्यं कण्ठोच्चं तद्द्विभागया ॥ ४३ ॥  
  
एकांशं कम्पतुङ्गन्तु तत्समं तु दलोदयम् ।  
महापट्टी द्विभागेन दलमेकांशमानतः ॥ ४४ ॥  
  
कम्पमेकेन कर्तव्यम् अष्टाश्रं कुमुदान्वितम् ।  
अम्भोजकेसरं ख्यातं पादबन्धे तु भेदितम् ॥ ४५ ॥  
  
एकोनविंशदंशं तु तलोत्सेधं विभाजिते ।  
उपानमेकभागेन पद्मोच्चमनलांशकम् ॥ ४६ ॥  
  
कम्पोच्चं त्वर्धभागेन जगत्युच्चं युगांशकम् ।  
अम्बुजं चार्धभागेन गलमर्धांशमानतः ॥ ४७ ॥  
  
अर्धांशं पद्म तुङ्गं तु गुणांशं पट्टमानकम् ।  
पद्ममर्धांशमानेन तत्समं कम्पमुच्यते ॥ ४८ ॥  
  
अध्यर्धांशं तु कण्ठोच्चं कम्पमर्धेन कारयेत् ।  
पद्ममर्धेन कर्तव्यं पट्टिका सार्धभागया ॥ ४९ ॥  
  
अम्बुजं चार्धभागेन कम्पमर्धेन कारयेत् ।  
पुष्पपुष्कलमाख्यातं पादबन्धे तु भेदितम् ॥ ५० ॥  
  
द्वात्रिंशद्विभजेदुच्चम् उपोपानं द्विभागया ।  
उपानं चैकभागं स्यात् सप्तांशं कमलोच्छ्रयम् ॥ ५१ ॥  
  
कण्ठमेकेन कर्तव्यं पद्ममेकेन कारयेत् ।  
कुमुदोच्चं चतुर्भागम् एकांशं गलमुच्यते ॥ ५२ ॥  
  
कम्पमेकेन कर्तव्यं गुणांशं गलमानकम् ।  
एकेनकम्पमेकेन ऊर्ध्वे पद्मं प्रकल्पयेत् ॥ ५३ ॥  
  
कपोतोच्चं युगांशेन आलिङ्गं चैकभागया ।  
एकेनान्तरितं कुर्यात् प्रतितुङ्गं द्विभागया ॥ ५४ ॥  
  
वाजनं चैकभागेन कल्पयेत्तु क्रमेण तु ।  
प्रतिबन्धे तु भेदं स्यात् श्रीबन्धान्तरिताद्धृतम् ॥ ५५ ॥  
  
अधिष्ठानस्य चोत्सेधम् अष्टाविंशति भाजिते ।  
उपानं चैकभागेन जगत्युच्चं रसांशकम् ॥ ५६ ॥  
  
कुमुदं पञ्चभागेन कम्पमेकेन कारयेत् ।  
गलांशं गुणमानं तु कम्पमेकेन कारयेत् ॥ ५७ ॥  
  
पद्ममेकेन कर्तव्यं कपोतोच्चं गुणांशकम् ।  
आलिङ्गमेकभागेन अन्तरीतं तु कल्पयेत् ॥ ५८ ॥  
  
प्रतितुङ्गं द्विभागेन शिवांशं वाजनं तथा ।  
प्रतिबन्धस्य वर्गस्य मञ्चबन्धमुदाहृतम् ॥ ५९ ॥  
  
तदेवालिङ्गिकामूर्ध्वम् ऊर्ध्वं द्वाविंशदंशकैः ।  
कल्यं श्रीकान्तकं नाम्ना पादबन्धे तु भेदितः ॥ ६० ॥  
  
तुङ्गे षट्विंशदंशे तु एकांशं पादुकं भवेत् ।  
द्विभागं गलमानं तु कम्पोच्चं शशिभागया ॥ ६१ ॥  
  
षडंशं तु जगत्युच्चं चतुर्भागं घटोदयम् ।  
कम्पमेकेन कर्तव्यं कण्ठोच्चं तु द्विभागया ॥ ६२ ॥  
  
ऊर्ध्वकम्पमथैकांशम् अगमानं द्विभागया ।  
वाजनं * * * * * द्विभागं कण्ठमुच्यते ॥ ६३ ॥  
  
वाजनं चैकभागेन सार्धांशं कमलोदयम् ।  
कम्पमर्धेन कर्तव्यं श्रोणीबन्धमिदं परम् ॥ ६४ ॥  
  
पादबन्धे तु भेदं स्यात् संहव्यालैर्विभूषितम् ।  
त्रिष्षडङ्गं तलोत्सेधं कृत्वा सार्धांश पादुकम् ॥ ६५ ॥  
  
कम्पमर्धांशमित्युक्तं भूतांशं पङ्कजोदयम् ।  
गलमेकेन कर्तव्यं पद्ममेकेन कारयेत् ॥ ६६ ॥  
  
कुमुदोच्चं त्रिभिर्भागैः दलमेकांशमानतः ।  
आलिङ्गमेकभागेन त्वन्तरीतत्समं भवेत् ॥ ६७ ॥  
  
प्रतेरुच्चं द्विभागेन वाजनं चैकभागया ।  
अब्जबन्धमिदं नाम्ना भेदं तत्प्रतिबन्धके ॥ ६८ ॥  
  
तलं द्वाविंशदंशे तु द्विभागं पादुकोन्नतम् ।  
अब्जमेकेन कम्पं तु त्वेकांशेन प्रकल्पयेत् ॥ ६९ ॥  
  
जगती भाग तु कुमुदं चतुरंशकैः ।  
पद्ममेकेन कर्तव्यं कम्पमेकेन कारयेत् ॥ ७० ॥  
  
कण्ठतुङ्गं द्विभागेन कम्पमेकेन कारयेत् ।  
शिवांशं दलमानं तु महापट्टीद्विभागया ॥ ७१ ॥  
  
कम्पमेकेन कर्तव्यं वप्रबन्धमिदं स्मृतम् ।  
पादबन्धस्य वर्गस्य सर्वधामसु पूजितम् ॥ ७२ ॥  
  
तन्महापट्टिकामाने कपोतं कपोतबन्धकम् ।  
कपोतोपरिकम्पोर्ध्वे त्रिपट्टं चैकभागया ॥ ७३ ॥  
  
प्रत्युत्सेधं द्विभागेन वाजनं त्वेकभागया ।  
तुङ्गे षड्विंशदंशे तु कल्पं तत्प्रतिसुन्दरम् ॥ ७४ ॥  
  
अधिष्ठानस्य चोत्सेधं त्रयोविंशति भाजिते ।  
उपानमेकभागेन पद्ममेकेन कम्पकम् ॥ ७५ ॥  
  
कण्ठं द्विभागमंशेन कम्पमेकेन पद्मकम् ।  
द्व्यंशेन पट्टिकां विद्यात् कम्पमेकेन कल्पयेत् ॥ ७६ ॥  
  
पद्ममेकेन कण्ठं तु एकांशेनैव कल्पयेत् ।  
एकांशेनाम्बुजं कुर्यात् गुणांशं कुमुदोदयम् ॥ ७७ ॥  
  
पद्ममेकेन कर्तव्यम् आलिङ्गं चैकभागया ।  
त्रिपट्टं शिवभागेन द्विभागं प्रतिमानकम् ॥ ७८ ॥  
  
वाजनं चैकभागेन कल्पयेत्तु यथाक्रमम् ।  
प्रतिबन्धे तु भेदं स्यात् श्रीकण्ठं तदुदाहृतम् ॥ ७९ ॥  
  
उपानमेकभागेन पद्ममंशेन कम्पकम् ।  
कण्ठं द्विभागमंशेन कम्पं द्व्यंशेन पट्टिका ॥ ८० ॥  
  
कम्पमेकेन पद्मं तु एकांशेन प्रकल्पयेत् ।  
कुमुदं तु त्रियंशेन पद्ममेकांशमानतः ॥ ८१ ॥  
  
आलिङ्गमेकभागेनान्तरितं शशिभागया ।  
द्विभागेन प्रतिं कुर्याद् वाजनं चैक भागया ॥ ८२ ॥  
  
अधिष्ठानस्य चोत्सेधं द्वाविंशति विभाजिते ।  
एतत्करीरबन्धं स्यात् प्रतिबन्धे तु भेदितम् ॥ ८३ ॥  
  
पादुकं चैकभागेन द्विभागेनाब्ज तुङ्गकम् ।  
कम्पमेकेन कर्तव्यं कण्ठमानं द्विभागया ॥ ८४ ॥  
  
कम्पमेकं द्विभागेन पट्टिकांशेन कम्पकम् ।  
द्विभागं गलमानं तु गलमेकांशमानतः ॥ ८५ ॥  
  
अम्बुजं चैकभागेन कुम्भमानं गुणांशकम् ।  
एकांशं गलमानं तु द्व्यंशेनालिङ्गमुच्यते ॥ ८६ ॥  
  
त्रिपट्टं चैकभागेन प्रतिमानं द्विभागया ।  
वाजनं चैकभागेन भागं द्विगुणितांशके ॥ ८७ ॥  
  
एतच्च प्रतिबन्धं स्यात् भेदं कलशबन्धनम् ।  
अधिष्ठानस्य चोत्सेधं चतुर्विंशति भाजिते ॥ ८८ ॥  
  
पादुकांशं तु भागेन तत्समं पङ्कजोदयम् ।  
खुरमेकेन कर्तव्यं जगत्युच्चं रसांशकम् ॥ ८९ ॥  
  
पद्ममेकेन भागेन कण्ठं पद्मं तु भागया ।  
वेदांशं * * * त्सेधं कलशं चैकभागया ॥ ९० ॥  
  
आलिङ्गमेकभागेन भागेनान्तरितं भवेत् ।  
द्विभागं प्रतितुङ्गं तु वाजनं चैकभागया ॥ ९१ ॥  
  
प्रतिबन्धं तु भेदं स्यात् श्रीकरं नामचोच्यते ।  
भानुद्व्यंशे तलोच्चं तु द्विभागं पादुकं भवेत् ॥ ९२ ॥  
  
उपोपानं शिवांशं स्यात् षडंशं गलमानकम् ।  
कण्ठमंशेन कर्तव्यम् अंशेनाब्जं प्रकल्पयेत् ॥ ९३ ॥  
  
गुणांशं घटमानं तु गलमेकेन वृत्तकम् ।  
कम्पमेकेन कण्ठं तु गुणांशमेकेन कम्पकम् ॥ ९४ ॥  
  
व्योमांशं कम्पमंशं तु द्विभागं पट्टिका भवेत् ।  
एकांशं गलमानं तु कम्पमेकेन कारयेत् ॥ ९५ ॥  
  
सुन्दराम्बुज नाम्ना तु पादबन्धे तु भेदितम् ।  
चतुस्सप्तद्विभागं तु तत्तन्मानं विभाजिते ॥ ९६ ॥  
  
द्विभागं पादुकं ख्यातं दलमानं युगांशकम् ।  
गलमेकेन कर्तव्यम् अम्बुजं तु द्विभागया ॥ ९७ ॥  
  
द्विभागं पट्टिकामानम् अंशं पादुकमुच्यते ।  
जगती चतुरंशं तु पद्ममंशे द्विजोत्तम ! ॥ ९८ ॥  
  
कण्ठमंशेन पद्मं तु शश्यंशं प्रविधीयते ।  
गुणांशं कुमुदोच्चं तु पद्ममंशेन कल्पयेत् ॥ ९९ ॥  
  
कम्पमंशेन कर्तव्यं त्रिपट्टं चैकभागया ।  
द्व्यंशेन प्रतिमानं तु वाजनं च शिवांशकम् ॥ १०० ॥  
  
एवं नलिनकान्तं स्यात् सर्वदेवप्रियावहम् ।  
त्रयोविंशति भागं तु तलोच्चं तु विभाजिते ॥ १०१ ॥  
  
सार्धांशं पादुकोत्सेधम् उपोपानं शिवांशकम् ।  
अधः पद्मं द्विभागं स्यात् एकांशं कण्ठमुच्यते ॥ १०२ ॥  
  
तदूर्ध्वे पद्ममेकांशं कुमुदोच्चं गुणांशकम् ।  
तदूर्ध्वे पद्ममेकांशम् एकांशं कम्पमानकम् ॥ १०३ ॥  
  
कण्ठं द्व्यंशेन कर्तव्यम् एकांशं चोर्ध्वपट्टिका ।  
एकांशं पद्मतुङ्गं तु सार्धांशं वाजनोदयम् ॥ १०४ ॥  
  
एकांशं पद्मतुङ्गं तु आलिङ्गं चैकभागया ।  
त्रिपट्टं तु तथांशेन प्रतिमानं द्विभागया ॥ १०५ ॥  
  
एकेन वाजनं कुर्यात् श्रीसौन्दर्यं समुच्यते ।  
प्रतिबन्धस्य भेदं स्यात् एतच्चं पुरतस्तथा ॥ १०६ ॥  
  
चतुर्विंशति भागं तु तलोच्चं तु विभाजिते ।  
उपानं चैकभागेन द्विभागेन तु दलोदयम् ॥ १०७ ॥  
  
तदूर्ध्वे कम्पमेकांशं जगत्युच्चं शरांशकम् ।  
वेदांशं कुमुदोच्चं तु पद्ममंशेन कल्पयेत् ॥ १०८ ॥  
  
कण्ठमेकांशमित्युक्तम् ऊर्ध्वपद्मं शिवांशकम् ।  
वाजनोच्चं द्विभागेन एकांशं पद्मभागकम् ॥ १०९ ॥  
  
आलिङ्गमेकभागेन त्रिपट्टं तत्समं भवेत् ।  
प्रतिमानं द्विभागं स्यात् वाजनं चैकभागया ॥ ११० ॥  
  
स्कन्दकान्तमिदं नाम्ना प्रतिबन्धस्य भेदिते ।  
धरातलोच्चं विभजेत् त्रयोविंशति भागया ॥ १११ ॥  
  
उपानोदयमेकांशं षडंशमम्बुजोदयम् ।  
एकांशं कण्ठमानं तु ऊर्ध्वं पद्मं शिवांशकम् ॥ ११२ ॥  
  
युमांशं कुम्भकोत्सेधम् एकांशं पद्ममानकम् ।  
कम्पमेकेन कर्तव्यं द्विभागं कन्धरोदयम् ॥ ११३ ॥  
  
एकांशं कम्पमानं तु ऊर्ध्वपद्मं च तत्समम् ।  
कपोतोच्चं गुणांशं तु आलिङ्गं चैकभागया ॥ ११४ ॥  
  
एतच्चाम्बुजकान्तं स्यात् पादबन्धे तु भेदितम् ।  
एवं त्वनेकभेदेन प्रोच्यते तु धरातलम् ॥ ११५ ॥  
  
तथैवोच्चैकमात्रं वा हीनाधिकं न दोषभाक् ।  
अर्धं वार्ध त्रिपादं वा बलाङ्गद बलान्वितम् ॥ ११६ ॥  
  
त्रिपट्टस्य विशालं तु द्विविधं प्रविधीयते ।  
मूलपादस्य माव्यास पादमूले त्रिपट्टिकम् ॥ ११७ ॥  
  
पादान्तरे त्रिपट्टानां व्यासं त्रिपादमर्धकम् ।  
पादबाह्यसमावेशं नीव्रं चैव समं भवेत् ॥ ११८ ॥  
  
युग्मा व युग सङ्ख्या वा पादान्तरेषु कल्पयेत् ।  
सिंहेभमकरैर्व्यालैः भूतहंसैर्विभूषितम् ॥ ११९ ॥  
  
प्रत्यग्रमकरैर्व्यालैः पादाधारस्य निर्गमम् ।  
त्रिपट्टोर्ध्वे प्रतिं हेम सर्वत्र परिकल्पयेत् ॥ १२० ॥  
  
ऊर्ध्वाधस्तम्बुजोपेतं कुमुदं वृत्तमाचरेत् ।  
अन्ये द्वे कुसुमास्सर्वे प्रतिबन्धाङ्घ्रि बन्धयेत् ॥ १२१ ॥  
  
वृत्तं च वसुकोणं च क्रमेणैव तु कल्पयेत् ।  
  
इत्यंशुमान्काश्यपे अधिष्ठानलक्षण पटलः (षष्ठः) ॥ ६ ॥  