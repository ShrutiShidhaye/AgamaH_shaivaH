+++
title = "६३"

+++
  
  
  
  
अथ वक्ष्ये विशेषेण सप्ततालविधिं परम् ।  
पिशाचप्रतिमोत्सेधम् अष्टाशीत्यंशकं भवेत् ॥ १ ॥  
  
उष्णीषमर्धभागेन केशान्तं शशिभागया ।  
सार्धद्व्यंशं तु नेत्रान्तं सार्धाग्न्यंशं पुटान्तकम् ॥ २ ॥  
  
चिबुकान्तं च तत्तुल्यं वेदांशं तु गलोदयम् ।  
स्तनान्तं सप्तभागं तु रुद्रांशं नाभिसीमकम् ॥ ३ ॥  
  
तथा वै योनिमूलान्तं विंशांशं चोरुदीर्घकम् ।  
जानुमानं द्विभागेन जङ्घा चोरुसमा भवेत् ॥ ४ ॥  
  
चरणोच्चं द्विभागेन मन्वंशं तु तलायतम् ।  
ऊरुदीर्घसमं बाहुप्रकोष्ठदीर्घं त्रिपञ्चकम् ॥ ५ ॥  
  
तलायामं तु वेदांशं भूतांशं तस्य विस्तृतम् ।  
तलायामसदृशं मध्यमाङ्गुलि दीर्घकम् ॥ ६ ॥  
  
शेषं प्रागुदितोक्तेन व्यासं कुर्याद्धीकृतम् ।  
सप्ततालं समाख्यातं शेषं प्रागपरोदितम् ॥ ७ ॥  
  
  
इत्यंशुमान्काश्यपे सप्ततालविधिपटलः (त्रिषष्ठितमः) ॥ ६३ ॥  