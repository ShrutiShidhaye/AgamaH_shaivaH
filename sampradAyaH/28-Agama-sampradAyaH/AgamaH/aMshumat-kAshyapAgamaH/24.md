+++
title = "२४"

+++
  
  
  
  
नागरादि विमानानां लक्षणं वक्ष्यतेऽधुना ।  
हिमाद्रिकन्ययोरन्त * तो देशमुदाहृतम् ॥ १ ॥  
  
सोऽपि देशं त्रिधाभिन्नं तत्तद्देशोद्भवै गुणः ।  
यथैव देहिनां देवं हं वातपित्तकफात्मकम् ॥ २ ॥  
  
तथैव दण्डवत्सर्वं यज्ञेयं त्रिगुणात्मकम् ।  
सात्विकं तामसं चैव राजसं च त्रिधा स्मृताः ॥ ३ ॥  
  
हिमद्रि सिद्धयोरन्तर्गता तस्मात्सात्विका धराः ।  
सिद्धादि कृष्णवर्णान्तं तामसाख्यं महीतलम् ॥ ४ ॥  
  
कृष्णवर्णादिकन्यान्तं राजसं भूतलं भवेत् ।  
नागरं सात्विकं देशं तामसं वेसरं तथा ॥ ५ ॥  
  
राजसं द्राविडं देशं क्रमशः परिकीर्तिताः ।  
सात्विकं नागरं हर्म्यं तामसं वेसरालयम् ॥ ६ ॥  
  
राजसं द्राविडं हर्म्यं क्रमात्पुंषण्डयोषितः ।  
विष्णुर्महेश्वरो धाता क्रमाद्धर्म्याधिदेवताः ॥ ७ ॥  
  
नागरं भूसुरं विद्यात् वेसरं वैश्यमुच्यते ।  
द्राविडं तु नृपो ज्ञेयो आकृतिं शृणु सुव्रत ! ॥ ८ ॥  
  
कूटकोष्ठादि निष्क्रान्ति मानसूत्रे तु संस्थिताः ।  
उन्नतावनतोपेतौ कूटकोष्ठौ यथा क्रमम् ॥ ९ ॥  
  
एकानेकतलस्तम्भं पत्रतोरणसंयुतम् ।  
क्षुद्रकोष्ठसमायुक्तं महानास्यपरे द्विज ! ॥ १० ॥  
  
वेदिकाजालकोपेतं कूटं वेदाश्रशीर्षकम् ।  
एकानेकतलं वापि सालिन्दं वा विहीनकम् ॥ ११ ॥  
  
देवाग्रशीर्षकं कण्ठं शालाकारमथापि वा ।  
नागरं भवनं ख्यातं तद्देशं तु प्रकल्पितम् ॥ १२ ॥  
  
प्राग्वत्कूटादि निष्क्रान्तं कोष्ठं कूटाद्गतं तु वा ।  
मानसूत्राद्बहिः कूटं नीव्रं कूटं तु कोष्ठकम् ॥ १३ ॥  
  
मध्यकोष्ठं सभद्रं वा विभद्रं वा द्विजोत्तम ! ।  
पञ्जरं मानसूत्रे वा कूटनिष्क्रान्त सादृशम् ॥ १४ ॥  
  
उन्नतावनता शाला सौष्ठिकोष्ठं यथाक्रमम् ।  
उन्नतं सान्तरं मञ्च तत प्रस्तरहीनकम् ॥ १५ ॥  
  
चतुरश्राष्ट वृत्ताभं तले तले सौष्टिकं क्रमात् ।  
नानामसूरकस्तम्भे वेदिकाजालक तोरणैः ॥ १६ ॥  
  
वृत्ताख्य स्फुटितैर्हस्ति कु(तु)ण्डे कुम्भलतादिभिः ।  
हारान्तरेषु मञ्चोर्ध्वे क्षुद्रकोष्ठयुतं तु वा ॥ १७ ॥  
  
तत्रैव हस्ति कु(तु)ण्डं वा भद्रनास्यल्प एव वा ।  
साधारं वा निराधारम् एकानेकतलं तु वा ॥ १८ ॥  
  
शिरसो वर्तनं कण्ठं वृत्तं वाष्टाश्रमेव वा ।  
युगाश्रं वा शिरश्छन्दं विमानं द्राविडं भवेत् ॥ १९ ॥  
  
तदेव चरणाधारम् एकाकारेण कल्पयेत् ।  
हारान्तरे विशेषेण कल्प्या वृत्तस्फुटादयः ॥ २० ॥  
  
समौ तु कूटकोष्ठौ द्वौ सान्तरप्रस्तरान्वितौ ।  
हीनौ वान्तरमञ्चौ द्वौ नीव्रं च समसूत्रकौ ॥ २१ ॥  
  
हारान्तरेषु कर्तव्यं भद्रपञ्जरसंयुतम् ।  
कपोतपञ्जरं मध्यं वा सान्तरप्रस्तरान्वितम् ॥ २२ ॥  
  
सर्वेषां कर्णकूटानां शीर्षं तु च युगाश्रकम् ।  
वस्वश्रं वेदिकोपेतं मण्डलं शीर्षकं गलम् ॥ २३ ॥  
  
वस्वश्रं वा शिरः कण्ठं युगाश्रं वा प्रकल्पयेत् ।  
एतच्च द्राविडं ख्यातं हेमादिकुड्मलं तथा ॥ २४ ॥  
  
वस्वश्रं वा षडश्रं वा तच्च द्राविडमुच्यते ।  
एवं त्रिविधं नीत्या सु प्रोच्यते द्राविडालयम् ॥ २५ ॥  
  
वेसरे कूटकोष्ठादि नीव्रं स्यात् समसूत्रकम् ।  
वृत्ताकारं शिरोपेतं कर्णकूटं प्रकल्पयेत् ॥ २६ ॥  
  
वृत्तं गर्भगृहाकारं बाह्ये वृत्ताभमेव वा ।  
वृत्तग्रीवशिरोपेतं यथेष्टशिखरेण वा ॥ २७ ॥  
  
सालिन्दं वा सभद्रं वा ह्येकानेकतलं तु वा ।  
समाश्रं सायताश्रं वा वृत्तं वृत्तायतं तु वा ॥ २८ ॥  
  
द्व्यश्र वृत्तं तु वा हर्म्यं कूटकोष्ठादिभिर्युतम् ।  
उन्नतावनतोपेतौ कूटकोष्ठौ यथाक्रमम् ॥ २९ ॥  
  
समौ वा कुटकोष्ठौ वा बहुभूम्यैकमेव वा ।  
वेसरं भवनं ख्यातम् अथवान्यप्रकारतः ॥ ३० ॥  
  
जन्मादिस्तूपिपर्यन्तं युगाश्रं नागरं भवेत् ।  
वस्वश्रं शीर्षकं कण्ठं द्राविडं भवनं भवेत् ॥ ३१ ॥  
  
वृत्तग्रीव शिरोपेतं वेसरं हर्म्यमीरितम् ।  
कूटकोष्ठविहीनानां हर्म्याणां कथितास्त्विमे ॥ ३२ ॥  
  
नानाधिष्ठानसंयुक्तं तलं प्रत्यङ्घ्रि भेदितम् ।  
सर्वत्र वृत्त पादं वां वेसरे भवने कुरु ॥ ३३ ॥  
  
लिङ्गं च पिण्डिकां चैव प्रासादं चैक जादिकम् ।  
सर्वसम्पत्समृद्धिः स्यात् नृपस्य वास्तुजन्मिनाम् ॥ ३४ ॥  
  
विपरीते विपत्तिः स्यात् राजराष्ट्रभयङ्करम् ।  
तस्मात्सर्व प्रयत्नेन एकजात्येव माचरेत् ॥ ३५ ॥  
  
नागरे सकलं शान्तं वेसरे यानमूर्तिनाम् ।  
भोगवीरं च नृत्तं च द्राविडे भवने भवेत् ॥ ३६ ॥  
  
अन्यथा चेद्विपत्तिः स्यात् कर्तुश्च भिक्षदेहिनाम् ।  
नागरादि विधिः प्रोक्तः गर्भन्यासविधिं शृणु ॥ ३७ ॥  
  
इत्यंशुमान्काश्यपे नागरादिविधिपटलः (चतुर्विंशः) ॥ २४ ॥  