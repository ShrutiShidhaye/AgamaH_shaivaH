+++
title = "६०"

+++
  
  
  
  
मध्यमं नवतालं तु वक्ष्ये सङ्क्षेपतः क्रमात् ।  
यक्षाप्सरोगणाश्चैव अस्त्रमूर्तिमरुद्गणाः ॥ १ ॥  
  
मध्यमं नवतालेन कर्तव्यं द्विजसत्तम ! ।  
अष्टोत्तरशताङ्गुल्यं पतिमोच्चं विभाजिते ॥ २ ॥  
  
उष्णीषं व्योमभागेन केशं पादोनकं त्रिकम् ।  
केशान्तान्नेत्रसूत्रान्तं युगांशं तद्यवोनकम् ॥ ३ ॥  
  
पुटान्तं चैव तत्तुल्यं हन्वन्तं तथा भवेत् ।  
पादोन चतुरंशं तु ग्रीवमानमुदाहृतम् ॥ ४ ॥  
  
भान्वंशानि यवोनं तु हिक्काद् हृदयावधि ।  
वाभ्यन्तं चैव तत्तुल्यं मेढ्रमूलान्तकं तथा ॥ ५ ॥  
  
पादाधिकगुणोपेतं विंशांशं चोरुदीर्घकम् ।  
जानुग्रीवसमं तुङ्गं जङ्घा चोरुसमं भवेत् ॥ ६ ॥  
  
जानु तुल्यं तलोत्सेधं बाहुचोरुसमं भवेत् ।  
सप्तदशाङ्गुलं प्रोक्तं प्रकोष्ठस्य तु दैर्घ्यकम् ॥ ७ ॥  
  
षडंशाग्नियवोनं तु तलायामं करस्य तु ।  
तत्समं मध्यमायामं शेषं युक्त्या समाचरेत् ॥ ८ ॥  
  
इत्यंशुमान्काश्यपे मध्यमनवतालविधिपटलः (षष्ठितमः) ॥ ६० ॥  