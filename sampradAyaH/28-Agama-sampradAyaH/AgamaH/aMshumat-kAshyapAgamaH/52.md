+++
title = "५२"

+++
  
  
  
  
अथातो नागरादीनां लिङ्गानां पीठलक्षणम् ।  
आदौ तु वक्ष्यते विप्र सकलानां ततो विदुः ॥ १ ॥  
  
शैलजे तु शिलापीठं सुधयेष्टकयापि वा ।  
दारुजे दारुजं वाथ इष्टकामयमेव वा ॥ २ ॥  
  
रत्नलोहादि लिङ्गानां स्वयोनिं लोहजं तु वा ।  
लिङ्गोत्सेधसमं पीठ विस्तारं चोत्तमं भवेत् ॥ ३ ॥  
  
पूजांशोच्च समं पीठं तारं कन्यसमुच्यते ।  
तयोर्मध्येऽष्टभागे तु उत्तमादि त्रयं त्रयम् ॥ ४ ॥  
  
पीठव्यासं त्रिधाभज्य द्विभागं चोत्तमोन्नतम् ।  
व्यासार्धमधमोत्तुङ्गं तयोर्मध्येष्टभाजिते ॥ ५ ॥  
  
नवधापीठतुङ्गं तु उत्तमादि त्रयं त्रयम् ।  
क्रमेण कथिता विप्र नागरा ह्येव मुच्यते ॥ ६ ॥  
  
लिङ्गस्योच्च समं व्यासं श्रेष्ठं तन्नवभाजिते ।  
सप्तांशं कन्यसं व्यासं तयोर्मध्येऽष्टभाजिते ॥ ७ ॥  
  
नवधा विस्तृतं ख्यातं ब्रह्मविष्ण्वंशयोरपि ।  
उदयं वसुधा भज्य द्विभागं वानलांशके ॥ ८ ॥  
  
एकांशं वा विशेषेण स्थलांशे तु निवेशयेत् ।  
शेषं पीठोदयं ख्यातम् एवं द्राविडमाचरेत् ॥ ९ ॥  
  
पूजांशपरिणाहेन समं श्रेष्ठविशालकम् ।  
परिणाहे कलांशे तु भान्वंशमधमन्ततीः ॥ १० ॥  
  
तयोर्मध्येष्टभागे तु नवधा पीठविस्तृतम् ।  
विष्णुभागसमोच्चं तु पीठं कन्यसमुच्यते ॥ ११ ॥  
  
सपादं श्रेष्ठमाख्यातं तयोर्मध्येऽष्टभाजिते ।  
नवधा पिण्डिकोत्तुङ्गं वेसरे ह्येवमाचरेत् ॥ १२ ॥  
  
अथवा लिङ्गविष्कम्भं त्रिगुणं पीठविस्तृतम् ।  
अथवा लिङ्गविष्कम्भं चतुरश्रीकृते सती ॥ १३ ॥  
  
तत्कर्णद्विगुणं वाथ सार्धद्विगुणमेव वा ।  
त्रिगुणं वा विशालं तु पीठानां तु विशेषतः ॥ १४ ॥  
  
गर्भगेह त्रिभागैकं चतुर्भागैकमेव वा ।  
पीठव्यासं समाख्यातं विष्णुभागसमोन्नतम् ॥ १५ ॥  
  
सामान्यं नागरादीनां लिङ्गानां पिण्डिका इमाः ।  
उपानबाह्यविस्तारं सर्वेषां तु विशेषतः ॥ १६ ॥  
  
तदष्टा नवदशांशेन हीनमग्रविशालकम् ।  
विष्णुभागसमोत्तुङ्गं सपादं सार्धमेव वा ॥ १७ ॥  
  
सामान्यपिण्डिकानां तु नागरादि समुन्नतम् ।  
लिङ्गानां सकलानां च सामान्यं पीठलक्षणम् ॥ १८ ॥  
  
सकलोदये नवांशे तु व्योमांशं कन्यसोदयम् ।  
गुणांशं श्रेष्ठमानं तु तयोर्मध्येऽष्टभाजिते ॥ १९ ॥  
  
नवधा पीठतुङ्गं तु तस्य विस्तारमुच्यते ।  
पीठतुङ्गसमव्यासम् अधमं पीठमुच्यते ॥ २० ॥  
  
द्विगुणांशोत्तमव्यासं तयोर्मध्येऽष्टभाजिते ।  
नवधा विस्तृतं ख्यातं सकलानां विशेषतः ॥ २१ ॥  
  
पिण्डिका गोमुखोपेता लिङ्गानां तु विधीयते ।  
गोमुखारहितं पीठं सकलानां विशेषतः ॥ २२ ॥  
  
समाश्रं समवृत्तं वा लिङ्गानां तु विधीयते ।  
सायताश्राय वृत्तं वा प्रतिमानासनं तु वा ॥ २३ ॥  
  
पद्मपीठं भद्रपीठं वेदिका परिमण्डलम् ।  
पीठं चतुर्विधं ख्यातम् अलङ्कारं द्विजोत्तम ! ॥ २४ ॥  
  
कलांशं विभजेत्तुङ्गम् उपानोच्चं द्विभागया ।  
भूतांशोच्चमधः पद्मं कण्ठं पादुकसादृशम् ॥ २५ ॥  
  
ऊर्ध्वपद्मं तु वेदांशं द्विभागं पट्टिकोदयम् ।  
शिवांशं घृतवार्युच्चं षोडशं दलसंयुतम् ॥ २६ ॥  
  
क्षुद्रं दलं तयोर्मध्येऽप्यष्टौ वाथ महादलम् ।  
अर्धाङ्गुलं दलाग्रोच्चं मानाङ्गुलेन सुव्रत ! ॥ २७ ॥  
  
लिङ्गभेदाङ्गुलार्धं वा दलाग्रस्य समुच्छ्रयम् ।  
पीठतार त्रिभागैकं गोमुखादीर्घमुच्यते ॥ २८ ॥  
  
तद्दीर्घसदृशं तस्य मूलव्यासमुदाहृतम् ।  
मूलतारत्रिभागैकं तस्याग्रं विस्तृतं भवेत् ॥ २९ ॥  
  
मूलादग्रं क्रमात्क्षीणं तद्घनं व्याससादृशम् ।  
त्रिपादं वार्धवा नीव्र त्रिभागैकांशमेव वा ॥ ३० ॥  
  
व्यासत्रिभागभागं तु जलमार्गविशालकम् ।  
पट्टिकोर्ध्वसमं निम्नं तस्यादीषं ततं तु वा ॥ ३१ ॥  
  
उपानाद्यङ्गवेशं च नीव्रं सौन्दर्यमाचरेत् ।  
अधिष्ठानाङ्गवद्वेश नीव्रं वा परिकल्पयेत् ॥ ३२ ॥  
  
पद्मपीठं समाख्यातं भद्रपीठमथोच्यते ।  
कृत्वा तु षोडशोत्सेधं भागेनोपानमुच्यते ॥ ३३ ॥  
  
जगत्युच्चं तु वेदांशं गुणांशं कुमुदोदयम् ।  
शिवांशं पट्टिकामानं कण्ठमानं गुणांशकम् ॥ ३४ ॥  
  
तदूर्ध्वकम्पमेकांशं द्विभागा पट्टिका भवेत् ।  
शश्यंशं घृतवारि स्यात् एतत्तु भद्रमुच्यते ॥ ३५ ॥  
  
पीठोच्चे तु कलांशे तु द्विभागं पादुकोदयम् ।  
गुणांशं जगती मानं कुमुदोच्चं तु तत्समम् ॥ ३६ ॥  
  
व्योमांशं कम्पमानं तु कण्ठमानं द्विभागया ।  
तस्योर्ध्वकम्पमेकांशं गुणांशा पट्टिका भवेत् ॥ ३७ ॥  
  
एकांशं घृतवारि स्याद् एतद्भद्रकमुच्यते ।  
भद्रमेव तथा ख्यातं वेदिपीठमथोपरि ॥ ३८ ॥  
  
त्रयोदशांशे पीठोच्चं द्विभागं पादुकोदयम् ।  
तदूर्ध्वपद्मतत्तुल्यं कम्पमंशेन कारयेत् ॥ ३९ ॥  
  
द्विभागं कण्ठमानं तु ऊर्ध्वकम्पं शिवांशकम् ।  
तदूर्ध्वे पद्ममक्षांशं पट्टिका चैव तत्समम् ॥ ४० ॥  
  
घृतवार्युदयं व्योमभागेन परिकल्पयेत् ।  
अथवोदयं तु वस्वंशे उपानोच्चं शिवांशकम् ॥ ४१ ॥  
  
एकांशं घृतवारि स्यात् शेषं वेदीयुगाश्रकम् ।  
वेदिका पीठमाख्यातं तदेवाक्षांशपट्टिका ॥ ४२ ॥  
  
कर्तव्यं च त्रिधैकं हि वेदिका पीठमुच्यते ।  
पद्मं वा भद्रपीठं वा वृत्तं तत्परिमण्डलम् ॥ ४३ ॥  
  
अधिष्ठानाङ्गवद्वाथ पीठाङ्गं परिकल्पयेत् ।  
उपपीठाङ्गवद्वाथ तत्तन्नाम्ना प्रकीर्तिताः ॥ ४४ ॥  
  
जयदं चतुरश्रं स्यात् योन्याकारं प्रकल्पयेत् ।  
शान्तिः स्याद्धनुषाकारं गुणाश्रं रिपुनाशनम् ॥ ४५ ॥  
  
वर्धनाहे तु वृत्तं स्यात् पञ्चाश्रं पुष्टिदं भवेत् ।  
रोगनाशकरं चाष्टकोणमेवं क्रमाद्विदुः ॥ ४६ ॥  
  
एष्वाकारेषु पीठाङ्गान् प्रागुक्त विधिना कुरु ।  
द्रव्योत्कृष्टैर्नवा वाथ जीर्णोद्धारे द्विजोत्तम ! ॥ ४७ ॥  
  
पूर्वाकृतिर्यथा कार्यं तथा कुर्यात्पुनः पुनः ।  
पश्चादन्या कृतिर्विप्र गुणं वा गदायतम् ॥ ४८ ॥  
  
आर्जवं मुखभद्रं वा भद्रं चेत्समभद्रवत् ।  
लिङ्गानां सायतं पीठं न कुर्यात्तु कदाचन ॥ ४९ ॥  
  
समाश्रं समवृत्तं वा सायताश्रं तथान्यकम् ।  
सर्वं च सकलानां तु कर्तव्यं सम्पदां पदम् ॥ ५० ॥  
  
पिण्डिका लक्षणं प्रोक्तं पादशैलादिकं शृणु ।  
  
  
इत्यंशुमान्काश्यपे पिण्डिका लक्षण पटलः (द्विपञ्चाशः) ॥ ५२ ॥  