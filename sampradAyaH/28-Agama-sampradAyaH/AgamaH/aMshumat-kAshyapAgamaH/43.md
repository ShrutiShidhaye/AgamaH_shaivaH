+++
title = "४३"

+++
  
  
  
  
शिरस्सन्धानमीशेन मकुटं कवचेन तु ।  
अस्त्रेण हस्तसन्धानं पादौ सद्येन सन्धयेत् ॥ १ ॥  
  
पादाद्यङ्गानि सर्वाणि आत्मवत्परिकल्पयेत् ।  
आदौ पश्चात्तु सन्धानं क्रमात्सम्पूर्णमाचरेत् ॥ २ ॥  
  
उपाङ्गं तु ततः कुर्याद् प्रत्यङ्गं तु ततः कुरु ।  
अष्टत्रिंशत्कलान्यासं स्थानमङ्गमुदाहृतम् ॥ ३ ॥  
  
वस्त्रमाभरणं शस्त्रं सूत्रं चोपाङ्गमिष्यते ।  
धर्मतालात्त्रितालान्त श्रेष्ठान्तराधमं त्रिधा ॥ ४ ॥  
  
उत्तमं दशतालाख्यं चतुर्विंशच्छताङ्गुलम् ।  
मध्यमं दशतालं स्या भनुपङ्क्त्याङ्गुलं भवेत् ॥ ५ ॥  
  
कलाधिकशताङ्गुल्यम् अधमम् दशतालकम् ।  
सद्वादशशतं भागं नव तालोत्तमं भवेत् ॥ ६ ॥  
  
अष्टोत्तरशतांशं तु मध्यमं नवतालकम् ।  
कन्यसं नवतालं स्याद् वेदाधिकशतं भवेत् ॥ ७ ॥  
  
तालं प्रत्येवमेवं तु क्रमाद्वेदाङ्गुलं हरेत् ।  
उत्तमं दशतालेन ब्रह्मविष्णुमहेश्वरान् ॥ ८ ॥  
  
मध्यमं दशतालेन उमां सरस्वतीं तथा ।  
उषाभूमी च दुर्गां च लक्ष्मी वै मातरस्तथा ॥ ९ ॥  
  
गुहं शतमखं चैव चण्डेशं क्षेत्रपालकम् ।  
कन्यसं दशतालेन कारयेद्द्विजसत्तम ! ॥ १० ॥  
  
वसवश्चाष्टमीमूर्तीश्च विद्येशान्लोकपालकान् ।  
अन्ये च देवताश्चैव नवतालोत्तमेन तु ॥ ११ ॥  
  
यक्षाप्सरगणाश्चैव अष्टमूर्ती मरुद्गणाः ।  
पञ्चतालोत्तमेनैव विघ्नेशं कारयेद्बुधः ॥ १२ ॥  
  
तन्मध्यमाधमेनैव सर्वभूतगणान्कुरु ।  
बालास्तु वेदतालेन त्रितालेनैव किन्नरः ॥ १३ ॥  
  
किं पुरुषादयश्चैव त्रितालेनैव कारयेत् ।  
एवं तालक्रमं प्रोक्तं बेराणामनुकूल्यकम् ॥ १४ ॥  
  
अथ वक्ष्ये विशेषेण मण्टपानां तु लक्षणम् ।  
प्रासादे त्वेकभूमौ तु प्रोच्यते मुखमण्टपम् ॥ १५ ॥  
  
जातिश्छन्दविकल्पं च आभासानां तथैव च ।  
प्रासादाभिमुखे चैव दिशासु विदिशासु च ॥ १६ ॥  
  
ग्रामादीनां तु मध्ये वा दिशासु विदिशासु च ।  
उद्याने वा नदी तीरे तटाकर्तार एव वा ॥ १७ ॥  
  
देवार्थं मण्टपं कुर्यात् यथेष्टं मुखसंयुतम् ।  
प्रासादस्याग्रके कुर्यात् मण्टपं चतुरश्रकम् ॥ ११८ ॥  
  
मुखमण्टपमादौ तु प्रतिमा मण्टपं तथा ।  
स्नपनार्थं तृतीयं तु नर्तनान्तु चतुर्थकम् ॥ १९ ॥  
  
तेषु प्रथमं प्राग्वत् द्वितीयादिमिहोच्यते ।  
अन्तर्मण्डलहारादि अन्तर्हारान्त वा कुरु ॥ २० ॥  
  
मण्टपं तु त्रयं कल्प्य शेषं बाह्ये यथेष्टदिक् ।  
मण्टपान्मण्टपान्तं तु सालाद्वा मण्टपान्तकम् ॥ २१ ॥  
  
अन्तरालमिति ख्यातम् आदौ तल्लक्षणं शृणु ।  
एकद्वित्रिचतुष्पञ्च षट्सप्ताष्टकरं तु वा ॥ २२ ॥  
  
नवधर्मकरं वापि रुद्रहस्तमथापि वा ।  
अन्तरालविशालं तु रुद्रसङ्ख्याः प्रकीर्तिताः ॥ २३ ॥  
  
यत्र यन्मण्टपं कुर्यात् तस्मिन्भक्त्या विशेषतः ।  
एकद्वित्रिचतुष्पञ्च भक्त्या वाभ्यन्तरालकम् ॥ २४ ॥  
  
सावकाशान्तरालं वा भित्तिबन्धमथापि वा ।  
भित्तिबन्धान्तरालं चेत् पार्श्वयोर्वेशसंयुतम् ॥ २५ ॥  
  
एकद्वित्रियपादं वा वेशं भक्त्यैकमेव वा ।  
पार्श्वयोर्मध्यमे द्वारं जालकं वा प्रकल्पयेत् ॥ २६ ॥  
  
उत्तरे जलधारां च स्नानार्थं परिकल्पयेत् ।  
अयुग्मकां वा भित्तिर्वाऽभ्यन्तरालं द्विजोत्तम ! ॥ २७ ॥  
  
अधिष्ठानादि सर्वाङ्गं मण्टपस्य समं भवेत् ।  
अथवा वेशहीनं तु मण्टपस्य समम् भवेत् ॥ २८ ॥  
  
अन्तरालं समाख्यातं शृणुमण्टपमानकम् ।  
त्रिहस्तं तु समारभ्य द्विद्विहस्तविवर्धनात् ॥ २९ ॥  
  
यावदेकोन विंशं तु नवधा मण्टपस्ततम् ।  
आभास सदनानां तु आभासं मण्टपस्त्विमे ॥ ३० ॥  
  
एकविंशति हस्तादि द्विद्विहस्तविवर्धनात् ।  
सप्तत्रिंशति हस्तान्तं विकल्पं नवधा भवेत् ॥ ३१ ॥  
  
आभासानां तु तद्योग्यं स्वस्वयोग्यमथापि वा ।  
नवत्रिंशत्करारभ्य द्विद्विहस्त विवर्धनात् ॥ ३२ ॥  
  
पञ्चाधिकं तु पञ्चाशत् करान्तं छन्दमुच्यते ।  
सप्तपञ्चाशदारभ्य द्विद्विहस्तविवर्धनात् ॥ ३३ ॥  
  
साग्निसप्तति हस्तान्तं विस्तृतं जातिरुच्यते ।  
तद्विस्तारसमं दीर्घं समश्रं मण्टपं भवेत् ॥ ३४ ॥  
  
अध्यर्ध हस्तमारभ्य षट्षडङ्गुल वर्धनात् ।  
पञ्चहस्तावधिर्यावत् भक्तिव्यासं त्रिपञ्चधा ॥ ३५ ॥  
  
अर्धहस्तं समारभ्य यावत्पञ्चकरावधि ।  
गुणाङ्गुल विवृद्ध्या तु भक्तिव्यासं प्रकल्पयेत् ॥ ३६ ॥  
  
सार्ध द्विहस्तमारभ्य षट्षडङ्गुल वर्धनात् ।  
अष्टहस्तावधिर्यावत् त्रयोविंशाङ्घ्रिभेदकम् ॥ ३७ ॥  
  
उपानादुत्तरान्त स्व गुणाङ्गुल विवर्धनात् ।  
स्तम्भानामुदयं ह्येवं स्तम्भव्यासमथोच्यते ॥ ३८ ॥  
  
वस्वङ्गुलं समारभ्य अर्धाङ्गुलविवर्धनात् ।  
एकोनविंशमात्रान्तं त्रयोविंशाङ्घ्रिविस्तरम् ॥ ३९ ॥  
  
पादोच्चं भानुरुद्रांशे दशनवाष्टांश वा भजेत् ।  
मूलतारं तदेकांशं तत्तदंशो नवाग्रकम् ॥ ४० ॥  
  
तलीपार्धतलोत्तुङ्गं सामान्यं सर्वमण्टपम् ।  
तलिपोच्चं तु भूतांशे द्विभागं वा तलोदयम् ॥ ४१ ॥  
  
अङ्घ्रितुङ्गाग्निवेदैक भागं वापि मसूरकम् ।  
सोपपीठमधिष्ठानं केवलं वा मसूरकम् ॥ ४२ ॥  
  
धरातल समोच्चं वा द्विगुणं त्रिगुणं तु वा ।  
उपपीठोदयं ख्यातम् उपपीठोच्छ्रयं तु वा ॥ ४३ ॥  
  
उपपीठमधिष्ठानं चरणं प्रस्तरं तथा ।  
नीव्रवेशमलङ्कारं गण्यं प्रागिव विद्यते ॥ ४४ ॥  
  
भक्तित्रयसमायुक्तं षोडशस्तम्भसंयुतम् ।  
कलाल्पनासिकोपेतं मध्ये कूटं तु एव वा ॥ ४५ ॥  
  
मण्डितं वाथ सर्वत्र चतुर्द्वार युतं तु वा ।  
इष्टदिग्द्वारमेवं वा द्वयजालककोष्ठदिक् ॥ ४६ ॥  
  
बाह्ये सोपानसंयुक्तं चित्रं तत्तोरणादिभिः ।  
तोरणादि विहीनं वा कल्प्येवं प्रथमं भवेत् ॥ ४७ ॥  
  
चतुर्भक्त्या विशालं तु इष्टदिग्द्वारसंयुतम् ।  
पूर्वे परे द्विभक्त्यैकं भक्त्या विस्तृत नीव्रकम् ॥ ४८ ॥  
  
मध्यस्थाङ्घ्रिं परित्यज्य ऊर्ध्वे कूटद्विभक्तिकम् ।  
भानुद्विगुणसङ्ख्याङ्घ्रि युक्तं विंशतिनासिका ॥ ४९ ॥  
  
द्वाराशासु च सोपानं कर्णे लाङ्गल भित्तिकम् ।  
वसुपञ्जरसंयुक्तं द्वितीयं मण्टपं भवेत् ॥ ५० ॥  
  
पञ्चभक्त्या युगाश्रं तु मध्ये कूटं त्रिभागया ।  
मण्टपं परितोंशेन द्वात्रिंशच्चरणान्वितम् ॥ ५१ ॥  
  
भानुद्विगुणनासाढ्यं पञ्जराष्टकसंयुतम् ।  
इष्टदिग्द्वारसंयुक्तं द्वारान्यत्रैव कुड्यकम् ॥ ५२ ॥  
  
द्वारस्थाने तु सोपानं सर्वालङ्कारसंयुतम् ।  
कुड्यं कुम्भलताद्यैस्तु भूषितं तु तृतीयकम् ॥ ५३ ॥  
  
चतुरश्रं तु षड्भक्त्या मध्ये कूटं द्विभागया ।  
तत्कूटमष्टपादाढ्यं मध्ये रङ्गसमायुतम् ॥ ५४ ॥  
  
चतुर्द्वारसमायुक्तम् इष्टदिग्द्वारमेव वा ।  
द्विभक्तिविस्तृतं चैव भक्त्या नीव्रं समायुतम् ॥ ५५ ॥  
  
इष्टदिग्भद्रसंयुक्तं चतुर्दिग्भद्रमेव वा ।  
चत्वारिंशति चाष्टाङ्घ्रि युक्तं वा तत्र योजयेत् ॥ ५६ ॥  
  
चतुर्विंशाल्पनासाढ्यं कुड्यं कुम्भलतान्वितम् ।  
तोरणाष्टकसंयुक्तं चतुर्थं मण्टपान्वितम् ॥ ५७ ॥  
  
चतुरश्रं तु सप्तांशं षष्ठ्यङ्घ्रिकसमायुतम् ।  
नवभागेन तन्मध्ये कूटं वा मण्दितां कणम् ॥ ५८ ॥  
  
द्वात्रिंशदल्पनासाढ्यं चतुर्दिग्भद्रसंयुतम् ।  
त्रिभागैकांशविस्तारं निर्गमं मुखभद्रकम् ॥ ५९ ॥  
  
मध्ये रङ्गसमोपेतम् इष्टदिक्कुड्यसंयुतम् ।  
सर्वालङ्कारसंयुक्तं पञ्चमं परिकीर्तितम् ॥ ६० ॥  
  
युगाश्रमष्टभक्त्या तु अशीति चरणान्वितम् ।  
चतुर्भागेन तन्मध्ये ह्यूर्ध्वकूटं प्रकल्पयेत् ॥ ६१ ॥  
  
चतुर्दिग्द्वारसंयुक्तं मध्येकांशेन कूटकम् ।  
सर्वालङ्कारसंयुक्तं षष्ठमं मण्टपं भवेत् ॥ ६२ ॥  
  
नवभक्त्या युगाश्रं तु शतं पादसमन्वितम् ।  
गुणांशकांशविंशं तु नीव्रभद्रं चतुश्चकः ॥ ६३ ॥  
  
चतुर्द्वारसमायुक्तम् इष्टदिग्द्वारमेव वा ।  
मुखे सोपानमग्न्यंशैः व्यासदीर्घसमन्वितम् ॥ ६४ ॥  
  
मध्यरङ्गसमायुक्तं षडष्टौ नासिकान्वितम् ।  
सर्वालङ्कारसंयुक्तं सप्तमं मण्टपं भवेत् ॥ ६५ ॥  
  
चतुरश्रं दशांशं तु भान्वाधिकदशांशकम् ।  
मध्ये चैवाष्टदिशि च नवकूटसमायुतम् ॥ ६६ ॥  
  
कूटं पूरिवृतांशेन अन्तरालं प्रकल्पयेत् ।  
प्राग्वन्मुखेन सोपानं दिशि भद्रसमन्वितम् ॥ ६७ ॥  
  
सर्वालङ्कारसंयुक्तम् अष्टमं मण्टपं भवेत् ।  
रुद्रभक्त्या युगाश्रं तु मध्येऽग्न्यंशेन कूटकम् ॥ ६८ ॥  
  
मुखे सोपानसंयुक्तम् इष्टदिग्भद्रसंयुतम् ।  
द्वारान्यत्रैव कुड्यं वा इष्टभागावसानकम् ॥ ६९ ॥  
  
सर्वालङ्कारसंयुक्तं नवमं मण्टपं भवेत् ।  
द्वादशांशे युगाश्रं तु मध्ये द्व्यंशेन कूटकम् ॥ ७० ॥  
  
मण्टपस्य तु बाह्ये तु अंशेनालिन्दमिष्यते ।  
चतुर्द्व्यंशेन विस्तारं निष्क्रान्तं स्याच्चतुर्दिशि ॥ ७१ ॥  
  
साष्टषष्टिशतं पादं मध्यरङ्गे तु कल्पयेत् ।  
सर्वालङ्कारसंयुक्तं दशमं मण्टपं भवेत् ॥ ७२ ॥  
  
युगाश्रं त्रयोदशांशेन मध्येऽग्न्यंशेन कूटकम् ।  
इष्टदिक्कुड्यसंयुक्तं चतुर्दिग्भद्रसंयुतम् ॥ ७३ ॥  
  
प्राङ्मुखे नन्दभागेन मुखभद्रं प्रकल्पयेत् ।  
सद्वयं नवतीयुक्तम् अङ्घ्रि च समन्वितम् ॥ ७४ ॥  
  
तोरणैर्जालकैश्चान्यैः अलङ्कारसमन्वितम् ।  
सर्वालङ्कारसंयुक्तं रुद्रांशं मण्टपं भवेत् ॥ ७५ ॥  
  
मनुभागैर्युगाश्रं तु मध्ये द्व्यंशेन कूटकम् ।  
वेदाधिक्यं तु विंशांशं द्विशतं चरणान्वितम् ॥ ७६ ॥  
  
मण्टपं कुड्यसंयुक्तं चतुर्दिग्भद्रसंयुतम् ।  
नन्दादि भद्रसंयुक्तम् इष्टभक्त्या विशेषतः ॥ ७७ ॥  
  
सर्वालङ्कारसंयुक्तं द्वादशं मण्टपं भवेत् ।  
त्रिपञ्चभित्तिविस्तारम् आयतं चतुरश्रकम् ॥ ७८ ॥  
  
मध्ये कूटं गुणांशेन ऊर्ध्वकूटसमन्वितम् ।  
गुणांशं विस्तृतायामं मुखभद्रसमन्वितम् ॥ ७९ ॥  
  
इष्टदिक्कुड्यसंयुक्तम् अन्यत्राङ्घ्रिसमन्वितम् ।  
तोरणैर्जालकैश्चान्यैः अलङ्कृत्य समन्वितम् ॥ ८० ॥  
  
पञ्चाशद्द्वयवाधिक्यं द्विशतं चरणान्वितम् ।  
सर्वालङ्कारसंयुक्तं मण्टपं तु त्रयोदश ॥ ८१ ॥  
  
एवं हि मानभेदेन युगाश्रं मण्टपं विदुः ।  
इत ऊर्ध्वं चतुस्त्रिंशत् दशसीमावसानकम् ॥ ८२ ॥  
  
चतुरश्रं मण्टपं कुर्यात् सर्वालङ्कारसंयुतम् ।  
भित्तिस्तम्भं च परितः कर्तुरिच्छावशान्नयेत् ॥ ८३ ॥  
  
समाश्रमण्टपं कुर्यात् आयताश्रमथोच्यते ।  
विस्तारभित्तितुल्यं वा यातं वा यतभित्ति यः ॥ ८४ ॥  
  
विस्तारं भक्तिमानं तु गुणाङ्गुलविवर्धनात् ।  
सप्तविंशाङ्गुलं यावत् तावत्पादेन वोदितम् ॥ ८५ ॥  
  
वृद्ध्या क्षीणं तु यावाऽथ मण्टपानां करोदितम् ।  
नाश्रये तु करं पूर्य मण्टपं तु समाचरेत् ॥ ८६ ॥  
  
अंशेष्टपादसङ्ख्या तु प्राग्वदायादिमाचरेत् ।  
आयादीष्ट शुभौपेतं मण्टपस्य तदायतम् ॥ ८७ ॥  
  
तस्योचित विभागं तु कृत्वा वा मण्टपं कुरु ।  
भक्तित्रयविशालं तु पञ्चभक्त्यायतान्वितम् ॥ ८८ ॥  
  
एकपार्श्वे पुरे वाथ द्वारमंशेन कल्पयेत् ।  
पार्श्वे वारयुतं चेत्तु त्रिंशदङ्घ्रि समन्वितम् ॥ ८९ ॥  
  
तदेव परितोंशेन मण्टपाभ्यन्तरस्य च ।  
लूपारोहणकं कुर्यात् अष्टविंशाङ्घ्रिसंयुतम् ॥ ९० ॥  
  
पुरे वारयुतं चेत्तु चरणं चाष्टविंशतिः ।  
अथवा वारहीनं तु त्रिरष्टचरणान्वितम् ॥ ९१ ॥  
  
पादं प्रत्यल्पनास्याड्यं वेदिजालकतोरणम् ।  
नानाकुम्भलताद्यैस्तु कल्पितं प्रथमं भवेत् ॥ ९२ ॥  
  
चतुर्भक्ति विशालं तु आयामे तु षडंशकम् ।  
मण्टपं परितोंशेन कूटमभ्यन्तरेतरम् ॥ ९३ ॥  
  
द्विभक्ति विस्तृतं चैक भक्त्यायत मुखभद्रकम् ।  
द्वात्रिंशच्चरणोपेतं मण्टपस्य द्वितीयकम् ॥ ९४ ॥  
  
विशाले पञ्चभक्तिः स्या आयामे सप्तभक्ति यः ।  
त्रिपञ्चभक्ति विस्तारं दीर्घमध्ये सभा भवेत् ॥ ९५ ॥  
  
मण्टपं परितोंशेन इष्टदिग्भद्रसंयुतम् ।  
चत्वारिंशति पाड्यं वा सर्वालङ्कारसंयुतम् ॥ ९६ ॥  
  
वेदिकाद्यैः समायुक्तं तृतीयं मण्टपं भवेत् ।  
रसभक्तिविशालं तु वसुभक्त्या यताश्रकम् ॥ ९७ ॥  
  
द्विचतुर्भक्तिविस्तारं दीर्घं मध्ये सभोदयम् ।  
मण्टपं परितोऽक्षांशम् इष्टदिङ्मुखभद्रकम् ॥ ९८ ॥  
  
षष्टिसङ्ख्याङ्घ्रिसंयुक्तं नासिकादि विभूषितम् ।  
नानालङ्कारसंयुक्तं चतुर्थं मण्टपं भवेत् ॥ ९९ ॥  
  
तारे सप्तविभागे तु नवभक्त्यायतान्वितम् ।  
त्रिभक्तिविस्तृतं पञ्च भक्त्यायामं सभाङ्कणम् ॥ १०० ॥  
  
मण्टपं परितोक्षांशम् इष्टदिग्भद्रसंयुतम् ।  
त्रिभक्तिविस्तृतं चैक भक्त्यायाममुखभद्रकम् ॥ १०१ ॥  
  
सप्ततिः स्याद्द्वयाधिक्यं पादमित्यभिधीयते ।  
सर्वालङ्कार संयुक्तं पञ्चमं मण्टपं भवेत् ॥ १०२ ॥  
  
वसुभक्तिविशालं तु दशभक्त्यायतान्वितम् ।  
द्विचतुर्भागविस्तारं दीर्घमध्ये सभोदयम् ॥ १०३ ॥  
  
परितो मण्टपोऽग्न्यंश मध्यस्तम्भ विवर्जितम् ।  
इष्टदिङ्मुखभद्रांशं चतुर्द्व्यंशे च सुव्रत ! ॥ १०४ ॥  
  
षण्णवत्यङ्घ्रिसंयुक्तं सर्वालङ्कारसंयुतम् ।  
षष्ठमं मण्टपं ह्येवं प्रोच्यते तु शिवार्हकम् ॥ १०५ ॥  
  
नवभक्त्या विशालं तु रुद्रभक्त्यायतान्वितम् ।  
एकांशं भक्ति विस्तारं दीर्घमध्ये सभा भवेत् ॥ १०६ ॥  
  
परितो वेदभागं तु मण्टपं परिकल्पयेत् ।  
त्रिचतुर्भागविस्तारं दीर्घं स्यान्मुखमण्टपम् ॥ १०७ ॥  
  
सर्वालङ्कारसंयुक्तं सप्तमं मण्टपं भवेत् ।  
दशभक्त्याविशालं तु द्विभक्त्याधिकमायतम् ॥ १०८ ॥  
  
द्विचतुर्भागायतं तारं तयोर्मध्ये सभाङ्कणम् ।  
परितो लिन्दमेकांशं मण्टपाद्द्व्यंशबाह्यतः ॥ १०९ ॥  
  
तद्बाह्येऽलिन्दमेकांशं युक्त्यान्तस्तम्भसंयुतम् ।  
इष्टदिग्भद्रसंयुक्तम् अष्टमं मण्टपं भवेत् ॥ ११० ॥  
  
तदेव शिवांशाधिकं विस्तृतायामे त्रिपञ्चांशेन सभाङ्कणम् ।  
परितोऽलिन्दमेकांशं मण्टपं द्व्यंशबाह्यतः ॥ १११ ॥  
  
तद्बाह्येऽलिन्दमेकांशं नवमं मण्टपं भवेत् ।  
आदित्यांशविशाले तु द्विभागाधिकमायतम् ॥ ११२ ॥  
  
चतुष्षडंशन्ध्ये तु सभायारं कणं तु वा ।  
बाह्यकेऽलिन्दमेकांशं मण्टपे द्व्यंशबाह्यके ॥ ११३ ॥  
  
सान्ततालीन्दमेकांशं दशमं मण्टपं भवेत् ।  
विस्तृते तु जगत्यांशे तद्द्व्यंशाधिकं मायतम् ॥ ११४ ॥  
  
त्रिपञ्चांशे सभामध्ये तस्मालिन्दांशमावृतम् ।  
मण्टपेऽत्र विमानं तु तद्बाह्येऽलिन्दभागया ॥ ११५ ॥  
  
आलिन्दं तु विना वापि मण्टपं तु युगांशकम् ।  
भद्रमण्टपमाख्यातम् इष्टदिग्भद्रसंयुतम् ॥ ११६ ॥  
  
मन्वंशे तु च विस्तारे द्विभागाधिकमायतम् ।  
द्विचतुर्भागधायामं तारमध्ये सभाङ्कणम् ॥ ११७ ॥  
  
तद्बाह्येऽलिन्दमेकांशं मण्टपं चतुरश्रकम् ।  
मण्टपाद्बाह्यतोऽलिन्दं भागमेवं विधीयते ॥ ११८ ॥  
  
चतुर्दशं मण्टपं ख्यातम् इष्टदिग्भद्रसंयुतम् ।  
त्रिपञ्चांशे विशालं तु द्विभागाधिकमायतम् ॥ ११९ ॥  
  
तिथ्यंशमण्टपं मध्ये सभां कणमिति स्मृतम् ।  
अङ्कणावृतमेकांशम् अलिन्दं तु विधीयते ॥ १२० ॥  
  
तद्बाह्ये चतुरश्रं स्यात् मण्टपं प्रविधीयते ।  
तस्यावृतांशतोऽलिन्दं त्रयोदशं मण्टपं भवेत् ॥ १२१ ॥  
  
षोडशांशे विशालं तु द्विभागाधिकमायतम् ।  
चतुर्विंशाङ्कणोपेतं बाह्येऽलिन्दांश मानतः ॥ १२२ ॥  
  
तद्बाह्ये चतुरंशेन मण्टपं स्याद्विशेषतः ।  
तस्या वृतांशतोऽलिन्दं चतुर्दशं मण्टपं भवेत् ॥ १२३ ॥  
  
जात्यादि आयतं विद्यात् तत्तद्विन्यासमुच्यते ।  
जालकं च कवाटं च ग्राह्यं युक्त्या विशेषतः ॥ १२४ ॥  
  
इष्टदिक्चरणं कुड्यं कल्पयेत्परितो बुधः ।  
एवं हि मनुभेदं च सायतं मण्टपं विदुः ॥ १२५ ॥  
  
त्रिचतुष्पञ्चषट्सप्तचरणव्यास एव वा ।  
सर्वेषां मण्टपानां तु भित्तिव्यासं तु पञ्चधा ॥ १२६ ॥  
  
पादायामविशाले न दारुपादेन वाप्ययम् ।  
सर्वेषां मुखभद्राणाम् अङ्कणं मण्टपाकृतिः ॥ १२७ ॥  
  
पार्श्वे सोपानसंयुक्तं हस्तिहस्त विभूषितम् ।  
पञ्चषट्सप्तनन्दाष्ट दण्डं वा तस्य विस्तृतम् ॥ १२८ ॥  
  
स पादं सार्धदण्डं वा हस्ति हस्तोदयं तथा ।  
यष्टिनाभ्युतकल्प्येवं वस्वश्रं गजहस्तकम् ॥ १२९ ॥  
  
तनीव्र किम्पुरीरास्यं लम्बाग्रं कुक्कुटाकृतिः ।  
मूलादष्टांशहीनं तद् अग्रव्यासं क्रमात्कृशम् ॥ १३० ॥  
  
हस्तिहस्तान्तरं विप्र ! युग्मं वा युग्मयष्टयः ।  
दण्डं सपाददण्डं वा सार्ध त्रिपादपादकम् ॥ १३१ ॥  
  
द्विदण्डं वाथ यष्टिश्च विस्तारं स्यात्तदेव हि ।  
तेन द्विगुण नीव्रं तु अधस्तान्मण्टपं भवेत् ॥ १३२ ॥  
  
यथेष्टरुचाङ्गनी भागैकं भागं स्यान्ममलोदयम् ।  
आदौ तस्मिन्स्थले स्थित्वा सव्यपादपुरस्सरम् ॥ १३३ ॥  
  
सोपानारोहणं विद्यात् मर्त्यानां तु विधीयते ।  
मण्टपं ह्येवमाख्यातं गोपुरं शृणु सुव्रत ! ॥ १३४ ॥  
  
  
इत्यंशुमान्काश्यपे मण्टपलक्षणविधिपटलः (त्रिचत्वारिंशः) ॥ ४३ ॥  