+++
title = "५३"

+++
  
  
  
  
अथ वक्ष्ये विशेषेण पादशैलादिलक्षणम् ।  
लिङ्गतारत्रयं व्यासं तत्त्रिपादसमुन्नतम् ॥ १ ॥  
  
श्रेष्ठमध्यकनिष्ठोच्चं तयोर्मध्येऽष्टभाजिते ।  
व्यासं तु नवभागं तु तत्त्रिपादोक्तमुन्नतम् ॥ २ ॥  
  
तदर्धमधमोत्तुङ्गं तयोर्मध्येऽष्टभाजिते ।  
तुङ्गं तु नवधा प्रोक्तं पादाश्म नागरे विदुः ॥ ३ ॥  
  
गर्भगेहविशालाक्षं श्रेष्ठं व्यासमुदाहृतम् ।  
तदर्धं कन्यसं प्रोक्तं तयोर्मध्येष्टभाजिते ॥ ४ ॥  
  
नवधा च शिलाव्यासं तत्त्रिपादोत्तमोदयम् ।  
तदर्धमधमं ख्यातं तयोर्मध्येऽष्टभाजिते ॥ ५ ॥  
  
नवधा तस्य तुङ्गं तु द्राविडं ह्येवमुच्यते ।  
नालीगृहत्रिभागैक भागमुत्तमविस्तृतम् ॥ ६ ॥  
  
तदर्धमधमं ख्यातं तयोर्मध्येऽष्टभाजिते ।  
व्यासं तु नवधा तुङ्गं तत्त्रिभागोत्तमोन्नतम् ॥ ७ ॥  
  
तदर्धमधमं तुङ्गं तयोर्मध्येऽष्टभाजिते ।  
तुङ्गं तु नवधा प्रोक्तं पादाश्म वेशरान्वितम् ॥ ८ ॥  
  
लिङ्गव्यासार्धमाधिक्यं व्यासं तद्वसुभाजिते ।  
एकांशमवटे निम्नं लिङ्गमूलवदाकृतिः ॥ ९ ॥  
  
रत्निमानामप्राण नवकोष्ठं बिले कुरु ।  
अन्यत्र समतां कुर्यात् आधाराख्य शिला स्मृता ॥ १० ॥  
  
तदश्मपीठसीमान्तं नन्द्यावर्तशिलादयः ।  
लिङ्गात्पीठावसानं वा एकद्वित्र्यङ्गुलाधिकम् ॥ ११ ॥  
  
नन्द्यावर्तशिलाव्यासं नागरे तु विधीयते ।  
पीठव्यसाद्यवैकं वा द्राविडाक्षान्तिकादिकम् ॥ १२ ॥  
  
लिङ्गव्यासनवांशे तु पीठादेकैकवर्धनात् ।  
नन्द्यावर्तशिलाव्यासं नवधा वेसरं हि तत् ॥ १३ ॥  
  
लिङ्गस्य परितः कल्प्यं चत्वारं चतुरश्रकम् ।  
चतुरश्रोचितायामे तेषां दीर्घमुदाहृतम् ॥ १४ ॥  
  
उत्तराग्रं तु प्राग्भागे प्रागग्रं दक्षिणे न्यसेत् ।  
पश्चिमे चोत्तराग्रं तु प्रागग्रं चोत्तरे न्यसेत् ॥ १५ ॥  
  
शाङ्करे प्रथमस्याग्रम् अनलाग्रं द्वितीयके ।  
तृतीयमूलं निर्-ऋतौ वायुमूलं चतुर्थकम् ॥ १६ ॥  
  
नन्द्यावर्तशिलास्त्वेवं योज्यकल्कगुलोदकैः ।  
ऊर्ध्वेष्टबन्धनं लिप्य स्थापयेत्पिण्डिकां बुधैः ॥ १७ ॥  
  
सुधा वा वज्रबन्धं वा लिप्य पीठं प्रयोजयेत् ।  
एकाश्मं चोत्तमं पीठं द्वाभ्यां वै मध्यविष्ठरम् ॥ १८ ॥  
  
त्रिचतुष्पञ्चभिर्वाथ कन्यसं पीठमुच्यते ।  
पीठानां तु गलादूर्ध्वम् अश्वत्वेकेन कारयेत् ॥ १९ ॥  
  
बहुवस्तु गलाधस्तात् पीठन्धरं गले कुरु ।  
गलाधस्ताद् दृषद्वौ चेद् पूर्व वै चापरे न्यसेत् ॥ २० ॥  
  
त्रयश्चोत्तरतस्त्वेकं वामे वामे परद्वयम् ।  
चत्वारं चेच्चतुष्कोणे चतुरश्रं प्रकल्पयेत् ॥ २१ ॥  
  
द्विपराश्रं तु कर्तव्या पिण्डिका लक्षणान्विता ।  
अथवा चाष्टबन्धैर्वा निश्छिद्रं सुदृढं कुरु ॥ २२ ॥  
  
इष्टका चेत्तु बहुभिः कर्तव्या सुधयान्विता ।  
लोहजं रत्नजं चैव दारुजं चैवमेव तु ॥ २३ ॥  
  
सर्वेषां बन्धनं चाष्ट बन्धमिव्यभिधीयते ।  
विष्णुभागार्धसीम्ना च पिण्डिकोर्ध्वं समुन्नयेत् ॥ २४ ॥  
  
नतोन्नतं न कर्तव्यं कर्तव्ये कर्तृनाशनम् ।  
नपुंसकशिलाभिस्तु पीठाधस्ताच्छिलां नयेत् ॥ २५ ॥  
  
एवं ब्रह्मशिलादीनि प्रोक्तं तदविशेषतः ।  
  
इत्यंशुमान्काश्यपे पादशिलादिलक्षणपटलः (त्रिपञ्चाशः) ॥ ५३ ॥  