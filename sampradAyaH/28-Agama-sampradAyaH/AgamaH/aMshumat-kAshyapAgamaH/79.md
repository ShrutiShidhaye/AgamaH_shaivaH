+++
title = "७९"

+++
(अष्टसप्ततितमः) ॥ ७८ ॥  
  
  
  
  
अथ वक्ष्ये विशेषेण दक्षिणामूर्तिलक्षणम् ।  
लम्बितं दक्षिणं पादं वामाङ्घ्रेर्नलकाग्रकम् ॥ १ ॥  
  
सव्योर्वग्रे निधातव्यं वामपादं तु शाययेत् ।  
ललाटदक्षिणे सव्ये नेत्रान्ते तत्पुटान्तके ॥ २ ॥  
  
हिक्कामध्यस्य वामे तु हृदयं मध्यवामके ।  
यवत्रयान्तरं नीत्वा लम्ब्य वामे तु मध्यमे ॥ ३ ॥  
  
मेढ्रमूलस्य मध्यात्तु पूर्वसूत्रं प्रलम्बयेत् ।  
नत मध्यर्धमात्रं स्यात् चतुर्भुजसमन्वितम् ॥ ४ ॥  
  
दक्षिणे पूर्वहस्तं तु ज्ञानमुद्रां तु कारयेत् ।  
दक्षिणे परहस्तं तु अक्षमालासमन्वितम् ॥ ५ ॥  
  
वरदं वामहस्तं स्यात् दण्डहस्तमथापि वा ।  
वामजानूपरिष्टात्तु वरदे तलपृष्ठकम् ॥ ६ ॥  
  
वामजानूपरिष्टात्तु दण्डं चेत्कोर्परं न्यसेत् ।  
वामे त्वपरहस्ते तु वह्निं वा व्यालमेव वा ॥ ७ ॥  
  
अत्यर्जुवक्त्रं सर्वाङ्गं मार्दवं स्फटिकावटम् ।  
सुकीर्णमूर्धाङ्गं वापि जटामण्डलमेव वा ॥ ८ ॥  
  
वामे धूर्धूरनागं च दक्षिणेऽर्धेन्दुशेखरम् ।  
हसितं वक्त्रसंयुक्तं सर्वाभरणभूषितम् ॥ ९ ॥  
  
सितवस्त्रोत्तरीयं च सितयज्ञोपवीतकम् ।  
त्रिणेत्रं शङ्खपत्रं तु वामे सर्वं तु कुण्डलम् ॥ १० ॥  
  
कर्णौ द्वौ शङ्ख पत्रं वा कुण्डलं वाथ मण्डितम् ।  
रुद्राक्षैः कण्ठमाला च भस्मना च विभूषितम् ॥ ११ ॥  
  
व्याघ्रचर्माम्बरोपेतं सर्वक्लेश विवर्ज्तम् ।  
नारदो जमदग्निश्च वसिष्ठो भृगु दक्षिणे ॥ १२ ॥  
  
भारद्वाजः शोनकश्च अगस्त्यो वामपार्श्वके ।  
नान्दिना किन्नराद्यैश्च वटवृक्षसमुद्गृहम् ॥ १३ ॥  
  
अपस्मारोपरिष्टात्तु लम्बपादतलं न्यसेत् ।  
सूत्रात्पादजङ्घापार्ष्ण्यन्तं त्रिवेदमनुमात्रकम् ॥ १४ ॥  
  
सूत्रात्तत्पादजान्वोस्तु अन्तरं मनुमात्रकम् ।  
श्यामवर्णमपस्मारं नागलीलासमन्वितम् ॥ १५ ॥  
  
धर्मव्याख्यानमूर्त्येवं कल्पयेत्कल्पवित्तमः ।  
तदेव वामपादेन कुटीकासनसंयुतम् ॥ १६ ॥  
  
पूर्वहस्तद्वये वीणाधृतो वै तु द्विजोत्तम ! ।  
शेषं प्रागिव कर्तव्यम् एतद्वीणाकरं भवेत् ॥ १७ ॥  
  
तदेव वीणाहीनं तु ज्ञानमुद्राभयान्वितम् ।  
वामं प्रसारितं हस्तं वामजानुर्ध्वकोपरि ॥ १८ ॥  
  
दक्षिणे ह्यपरे चाक्षमाला वामेब्जवोत्पलम् ।  
शुद्धश्वेतनिभं वर्णं शेषं पूर्ववदाचरेत् ॥ १९ ॥  
  
ज्ञानमूर्तिरिति ख्यातं सर्वकारणकारणम् ।  
अन्योन्याङ्घ्रितलं विप्र ! स्फिक् पिण्डाधः प्रकल्पयेत् ॥ २० ॥  
  
ज्ञानमुद्राहृदस्थाने भ्यन्तरमुखं करम् ।  
वरदं वामहस्तं तु मेढ्रपीठोपरिन्यसेत् ॥ २१ ॥  
  
अपरे दक्षिणे वाब्जमालाक्षं वामहस्तके ।  
नासाग्रं तु समीश्चक्ष्याक्षवार्जवं सूत्रदेहके ॥ २२ ।  
  
अपरे तु जटालं स्यात् ऋषिभिस्सेवितं वरम् ।  
योगमूर्तिरिति ख्यातं सर्वपापहरं परम् ॥ २३ ॥  
  
एवं चानेकभेदेन दक्षिणामूर्तिरुच्यते ।  
  
  
इत्यंशुमान्काश्यपे दक्षिणामूर्तिलक्षणपटलः (एकोनाशीतितमः) ॥ ७९ ॥  