+++
title = "२०"

+++
  
  
  
  
अथ वक्ष्ये विशेषेण शिखरस्य तु लक्षणम् ।  
ऊर्ध्वभूम्यङ्घ्रितुङ्गस्य सदृशं शिखरोदयम् ॥ १ ॥  
  
आप्तोत्सेधांशमानं वा तुङ्गं वै शिखरस्य तु ।  
वेदिविस्तारतुल्यं वा शिखरस्य कपोतकम् ॥ २ ॥  
  
वलभिर्वाजनान्नीव्रं दण्डं वा ध्यर्धमेव वा ।  
द्विदण्डं सार्धद्विदण्डं वा नीव्रं नालम्बनं समम् ॥ ३ ॥  
  
तन्नीव्रसदृशं तुङ्गं कपोतं वलभिवाजनात् ।  
शिरस्तारं कपोतोर्ध्वे वलभीवाजनं समम् ॥ ४ ॥  
  
शिखरे मध्यविस्तारं कपोतनिष्ठान्तसदृशम् ।  
तत्त्रिपादार्धपादं वातारमेवं चतुर्विधम् ॥ ५ ॥  
  
तत्र तारं तु पञ्चांशं त्र्यंशं बलिकविस्तृतम् ।  
शिखरे बलिकास्थानं भूतांशे तु शिरोदये ॥ ६ ॥  
  
वेदभागावसाने तु बलिकं मण्डलाकृतिः ।  
तत्तारे तु चतुर्थांशं तन्मण्डलघनं भवेत् ॥ ७ ॥  
  
युग्मं वा युग्मसङ्ख्या वा परितः कल्पयेत्समम् ।  
बलिकानामधश्चोर्ध्वे वेत्रं तदर्धमानतः ॥ ८ ॥  
  
बलिकव्यासभूतांशे युगांशं पद्मविस्तरम् ।  
शिखरस्य तु मानान्तं पद्मतुङ्गमुदाहृतम् ॥ ९ ॥  
  
पद्मतारं त्रिभागैकं स्थूपी कुम्भविशालकम् ।  
कुम्भतारं त्रिभागैकं कुम्भस्याधो बलग्नकम् ॥ १० ॥  
  
वलग्नस्य त्रिभागैकं कुम्भस्योपरिकन्धरम् ।  
कन्धरं त्रिगुणं पालितत्त्रिभागैककुड्मलम् ॥ ११ ॥  
  
पालीनालविशालं तु कन्धरादीन्बृहन्तरम् ।  
वलग्नान्तं शिरोमध्यात् अनुपूर्वात्कृशं कुरु ॥ १२ ॥  
  
मध्याद्वाजनतुल्यान्तं क्रमेण कृशतां कुरु ।  
तस्मत्कपोतनीव्रान्तक्रमेणैव बृहन्तरम् ॥ १३ ॥  
  
शिखरस्य तु भागार्धं पद्मोर्ध्वे स्थूपिकोदयम् ।  
द्वाविंशद्विभजेदुञ्च्चं पद्ममानार्धभागया ॥ १४ ॥  
  
कम्पमर्धांशमित्युक्तं गलमर्धांशमानतः ।  
तत्समं चोर्ध्वकम्पं तु पद्ममंशेन कल्पयेत् ॥ १५ ॥  
  
भूतभागं घटोत्सेधं कम्पमर्धांशमानतः ।  
पद्ममंशेन कर्तव्यं कम्पमर्धांशमानतः ॥ १६ ॥  
  
पञ्चांशं पालिकानालम् अर्धांशं कम्पमुच्यते ।  
पद्ममर्धेन कर्तव्यं पालिकोच्चं तु एकया ॥ १७ ॥  
  
अर्धेन पद्ममर्धेन कम्पं शेषं तु कुड्मलम् ।  
शिखराकृतिवत्कुम्भं पालिकाकुड्मलं तथा ॥ १८ ॥  
  
नागरे चतुरश्राभं वस्वश्रं द्राविडे शिरः ।  
वृत्तं वेसरहर्म्यं तु तत्ततद्वर्वर्तनं क्रमात् ॥ १९ ॥  
  
नानावल्लिलताभिस्तु शिखरं तु सुभूषयेत् ।  
शिखरं लक्षणं प्रोक्तं नासिका लक्षणं शृणु ॥ २० ॥  
  
इत्यंशुमान्काश्यपे शिखरलक्षणपटलः (विंशः) ॥ २० ॥  