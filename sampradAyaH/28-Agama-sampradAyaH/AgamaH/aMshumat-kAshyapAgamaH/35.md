+++
title = "३५"

+++
  
  
  
  
अथ वक्ष्ये विशेषेण नवभूमिविधिं परम् ।  
प्रासादमानवत्कार्यं गेहव्यासं तदुन्नतम् ॥ १ ॥  
  
पञ्चादश भजेत्तारं गुणांशं गर्भगेहकम् ।  
द्विभागा गृहपिण्डी स्यात् अलिन्दं चैक भागया ॥ २ ॥  
  
व्योमांशं कुड्यविस्तारम् अलिन्दं तत्समं भवेत् ।  
हाराव्यासं शिवांशेन कल्पयेत्कल्पवित्तमः ॥ ३ ॥  
  
अथवा षोडशांशं तु प्रासादं विभजेत्ततः ।  
युगांशं गर्भगेहं तु द्विभागं ग्रहपिण्डिकाः ॥ ४ ॥  
  
अलिन्दं व्योमभागेन हारा चैव तु तत्समम् ।  
विन्याससूत्ररन्तं वा कलांशं विभजेत्समम् ॥ ५ ॥  
  
एकांशं सौष्टिकव्यासं कोष्ठं तद्द्विगुणायतम् ।  
पञ्जरव्यासमेकांशं कर्णकूटशिवाकृतिः ॥ ६ ॥  
  
हारान्तरमथांशेन कल्पयेत्कल्पवित्तमः ।  
चतुष्कूटाच्चतुश्शाला कलापञ्जर संयुतम् ॥ ७ ॥  
  
हारान्तरं च द्वात्रिंशत्कल्पयेदादि भूतले ।  
एवमेव प्रकर्तव्यं द्वितीयं च महीतलम् ॥ ८ ॥  
  
तृतीयभूतलव्यासं मुनिभागविभाजिते ।  
अर्धांशं पञ्जर व्यासं शेषं पूर्ववदाचरेत् ॥ ९ ॥  
  
तद्वच्चतुस्तलं चैव कल्पयेत्कल्पवित्तमः ।  
पञ्चभूमिविशालं च भानुभागविभाजिते ॥ १० ॥  
  
१३६) एकांशं कूटविस्तारं शाला तद्द्विगुणायतम् ।  
अर्धांशं पञ्जरव्यासं स्यादर्धं हारयोन्तरम् ॥ ११ ॥  
  
भानुशाला चतुष्कूटं पञ्जरं षोडशैव तु ।  
हारान्तरं तु द्वात्रिंशत् कल्पयेत्कल्पवित्तमः ॥ १२ ॥  
  
दशांशं षट्तलव्यासं कृत्वैकांशं तु सौष्टिकम् ।  
कोष्ठं तद्द्विगुणायामम् अर्धांशं हारयोन्तरम् ॥ १३ ॥  
  
लम्बपञ्जरसंयुक्तं हारान्तरं प्रकल्पयेत् ।  
तदूर्ध्वभूविशालं तु रसभाग विभाजिते ॥ १४ ॥  
  
एकांशं कूटविस्तारं कोष्ठदीर्घं तु तद्द्वयम् ।  
पञ्जरव्यासमर्धांशं शेषं हारान्तरं भवेत् ॥ १५ ॥  
  
तदूर्ध्व भूविशालं तु गुणभागविभाजिते ।  
मध्येंशं दण्डमानेन निर्गमं परिकल्पयेत् ॥ १६ ॥  
  
साष्टाशीति द्विभागं तु कृत्वा हर्म्योदयं बुधः ।  
पादोनचतुरंशं तु धरातलमुदाहृतम् ॥ १७ ॥  
  
पादोच्चं सार्धसप्तांशं सार्धाग्न्यंशं तु प्रस्तरम् ।  
सप्तांशं चरणोच्चं तु सपादाग्न्यंश मञ्चकम् ॥ १८ ॥  
  
सार्धषट्काङ्घ्रि तुङ्गं तु गुणांशं मञ्चमानकम् ।  
षड्भागं पादमानं तु पादोनाग्न्यंशमञ्चकम् ॥ १९ ॥  
  
पादोच्चं सार्धभूतांशं सार्धपक्षांशमञ्चकम् ।  
सपादं पञ्चभागं तु पादस्योत्सेधमुच्यते ॥ २० ॥  
  
प्रस्तरं सार्ध पक्षांशं भूतांशं चरणोदयम् ।  
पादाधिकद्विभागं तु प्रस्तरस्योदयं भवेत् ॥ २१ ॥  
  
पादोनपञ्चकं पादं प्रस्तरोच्चं द्विभागया ।  
सार्धवेदांशकं पादं पादोनद्व्यंशमञ्चकम् ॥ २२ ॥  
  
शिवांशं वेदिकोत्सेधं कर्णं चाध्यर्ध भागया ।  
शीर्षकं सार्धवेदांशं पादोन द्व्यंशकुड्मलम् ॥ २३ ॥  
  
पादं प्रत्यल्पनासाढ्यं शीर्षके वेदनासिका ।  
समञ्चोन्नतकूटाढ्यं कूटाग्रं चतुरश्रकम् ॥ २४ ॥  
  
होमादि स्थूपि पर्यन्तं युगाश्रं परिकल्पयेत् ।  
अशेषमध्यशालास्तु पार्श्वकोष्ठस्तु निर्गतिः ॥ २५ ॥  
  
दण्डं वाऽध्यर्धदण्डं वा नाम्ना लम्बितभद्रकम् ।  
तदेवोन्नतकोष्ठाः स्युः मञ्चोन्नतकूटकम् ॥ २६ ॥  
  
ब्रह्मकान्तमिदं नाम्ना सर्वदेव प्रियावहम् ।  
समञ्चं वा विमञ्चं वा कूटकोष्ठौ समुन्नतौ ॥ २७ ॥  
  
प्रादेशमिति विख्यातं देवानां तु हितं परम् ।  
तदेव शिखरं कण्ठं वस्वश्रं चाष्टनासिकाः ॥ २८ ॥  
  
युगाश्रं वसुकोष्ठं च वृत्तं सौष्टि पुनः पुनः ।  
सौष्ट्यंशेन युगाश्रं वा श्रीवर्धनमिदं परम् ॥ २९ ॥  
  
समञ्चौ कूटकोष्ठौ द्वौ विमञ्चौ वाथ सादृशौ ।  
वृत्तग्रीवाशिरोपेतं चतुर्दिग्भद्रनासिकाः ॥ ३० ॥  
  
विदिक्षु भद्रनासाढ्य युग्मं वाऽयुग्ममेव वा ।  
युग्मपञ्जरसंयुक्तं सुपद्ममिति विद्यते ॥ ३१ ॥  
  
तदेव प्रतिसौष्ट्यग्रं क्रतुवर्धनमुच्यते ।  
तदेवगर्भगेहं तु वृत्तं वृत्त गृहं भवेत् ॥ ३२ ॥  
  
एवं नवतलं ख्यातं दशभूमिमथोपरि ॥ ३२।� ॥  
  
इत्यंशुमान्काश्यपे नवभूमिविधानपटलः (पञ्चत्रिंशः) ॥ ३५ ॥  