+++
title = "५१"

+++
  
  
  
  
अथ वक्ष्ये विशेषेण शिवलिङ्गस्य लक्षणम् ।  
संहारे विषया भूतालयं गच्छन्त्यशेषतः ॥ १ ॥  
  
यथा सृष्टिस्तथा तस्मिन् सृष्टिर्वा लिङ्गमुच्यते ।  
संहारे निष्कलं शान्तं पण्यमानमुदीरितम् ॥ २ ॥  
  
मुक्तित्वं सर्वजन्तूनां स्वात्मनः परमं विना ।  
सर्वत्र व्यापिनं गुह्यं सर्वलोकैकनायकम् ॥ ३ ॥  
  
तस्माद्वै सृष्टिकाले तु शान्तितत्वं समुद्भवेत् ।  
तच्छान्तेः शक्तिसम्भूतं तस्मान्नादस्य सम्भवम् ॥ ४ ॥  
  
तस्माद्बिन्दुस्समुत्पन्नं नादं सादाख्यमुच्यते ।  
बिन्दोर्मनोन्मनी ख्याता तस्यामीश्वरसम्भवः ॥ ५ ॥  
  
ईश्वरात्तु महेशस्य सृष्टिस्तस्मात्तु वैष्णवम् ।  
तस्मात्प्रजेशस्सम्भूतः प्रजेशात्तु विशेषतः ॥ ६ ॥  
  
त्रीणि चैव तु त्रिंशच्च त्रिशत त्रिसहस्रकम् ।  
देवता ऋषयश्चैव दानवाप्सरयोनयः ॥ ७ ॥  
  
सम्भवास्तुदिता विप्र तेष्वादौ त्रीणि निष्कलम् ।  
बिन्द्वन्तं सकलं ख्यातं मिश्रं नादान्यबिन्दुकम् ॥ ८ ॥  
  
नादं लिङ्गाकृतिर्ज्ञेया बिन्दुः पीठाङ्गमुच्यते ।  
लिङ्गं शिवमयं ख्यातं पीठं तस्यात्मिकायतम् ॥ ९ ॥  
  
तस्माच्छिवात्मिकाश्चैव शिवात्मी चानलोष्णवत् ।  
जगदार्तिविनाशार्थं सर्वप्राणि हितावहम् ॥ १० ॥  
  
देवादीनां हितार्थाय ध्यानपूजा निमित्तकम् ।  
लिङ्गयोनि प्रकारेण सादाख्यं तत्वमुद्भवम् ॥ ११ ॥  
  
सर्वेषामुदयार्थं तत् प्रोच्यते लिङ्गलक्षणम् ।  
तल्लिङ्गं त्रिविधं प्रोक्तं चलं चैवाचलं तथा ॥ १२ ॥  
  
चलाचलमिति ख्यातं क्रमेणैव विशेषतः ।  
रत्नजं लोहजं वाथ लिङ्गं कृत्वा सयोनिकम् ॥ १३ ॥  
  
लिङ्गद्रव्येतरं वाथ योनिं कृत्वा लक्षणम् ।  
शिरसोद्वर्तनोपेतं लक्षणोद्धारवर्जितम् ॥ १४ ॥  
  
वृत्ताकारमशेषं तु कृते लिङ्गोदयार्थकम् ।  
उदयेनलैकभागं वा वेदांशैकमथापि वा ॥ १५ ॥  
  
पीठं प्रवेशयेच्छेषं दृश्यमानसमन्वितम् ।  
गमागमाक्षमं चैष्टदंशे न्यस्त्वोद्धृतक्षयम् ॥ १६ ॥  
  
यत्तल्लिङ्गं चलं ख्यातम् अचलस्य त्रिभागिकम् ।  
शैलजं बाणजलिङ्गं वा गर्भगेहे तु विष्ठरे ॥ १७ ॥  
  
स्थापयेच्चलवत्पीठे चैवं दृश्यं चलाचलम् ।  
अमजं सूत्रसंयुक्तं बाणलिङ्गं तु तद्विना ॥ १८ ॥  
  
तेष्वादौ चललिङ्गं तु लक्षणं वक्ष्यतेऽधुना ।  
सुमासतिथिनक्षत्रे लग्ने वारे शिलां ग्रहेत् ॥ १९ ॥  
  
आचार्यः शिल्पिसंयुक्तः शिलाग्रहणमारभेत् ।  
दिव्यन्तरिक्षभौमादिनिमित्तान्युपलक्षयेत् ॥ २० ॥  
  
वायसे दक्षिणे वामाद् आगतश्च तथैव च ।  
एवं वै दक्षिणे वामे हस्तिमांसेन संयुतम् ॥ २१ ॥  
  
कन्यागोदर्शनं चैव गायस्त्वा वाहनं तथा ।  
दध्ना च पूर्णकुम्भं च क्षीरकुम्भ तथैव च ॥ २२ ॥  
  
पुष्पं पुष्पधृतो विप्र सुता भर्तृवती स्त्रियः ।  
अन्नं च मांसहारं च शिवभक्तिपरायणः ॥ २३ ॥  
  
ज्वालानलं च दीपं च जलैः पूर्णघटं वृषम् ।  
वराहं च गजं चैव वेश्या चात्यन्तसुन्दरी ॥ २४ ॥  
  
शुभान्येतानि दिव्यानि अशुभं विपरीतकम् ।  
उल्कापातं दिशादाहं न्वहाकथ (?) प्रवर्तनम् ॥ २५ ॥  
  
अशुभान्यन्तरिस्थं भौमान्द्या शोभनोच्यते ।  
मुक्तकेशशिराश्चैव विकीर्णाकेशसंयुताः ॥ २६ ॥  
  
तैलाभ्यङ्गं च नग्नं च काषाय वसनान्वितम् ।  
दर्शनेन च मृद्भाण्डैः तैलपात्रं तथैव च ॥ २७ ॥  
  
छिन्ननासिकमर्त्याश्च हीनाङ्गास्त्वधिकाङ्गकाः ।  
अभावपुत्रनारी च विधवा च तथैव च ॥ २८ ॥  
  
तथैव बहुभक्षश्च भौमान्येतानि वर्जयेत् ।  
शुभं चेद्गमनं कुर्यात् अशुभेषु निवर्तयेत् ॥ २९ ॥  
  
शुभेषु गच्छेदाचार्यः शिल्पिना गमनं चरेत् ।  
पर्वते सागरे तीर्थे क्षेत्रे चैव वने तथा ॥ ३० ॥  
  
क्षीरवृक्षसमीपे च देवहर्म्यसमीपके ।  
नदी तटाकतीरे वा शिलां सङ्गृह्य देशिकः ॥ ३१ ॥  
  
अन्य स्थानेन गृह्यात्तां गृहीते कर्तृनाशनम् ।  
श्वेतारक्ता च पीता च कृष्णा चैव चतुर्विधा ॥ ३२ ॥  
  
गोक्षीरशङ्खकुन्देन्दु मुक्ता स्फटिकसन्निभा ।  
मल्लिकाकुसुमाभा च श्वेतायां सप्तधा स्मृताः ॥ ३३ ॥  
  
जपालिंशुकपुष्पाभा इन्द्रगोपसमप्रभा ।  
दाडिमी पुष्पसङ्काशा बन्धूककुसुमप्रभा ॥ ३४ ॥  
  
जातिलिङ्गसमाकारा शशरत्नसमप्रभा ।  
रक्ता सप्तविधा ख्याता एवमेव द्विजोत्तम ! ॥ ३५ ॥  
  
सुवर्णसदृशाकारा सर्षपपुष्पसन्निभा ।  
आसनापुष्पसङ्काशा हरिद्रस्य च चूर्णवत् ॥ ३६ ॥  
  
कूष्माण्डकुसुमप्रख्या हेरण्डकुसुमप्रभा ।  
आरग्वधस्य पुष्पाभा पीतशैलाद्विसप्तधा ॥ ३७ ॥  
  
महिषाक्षाञ्जनाभासा नीलोत्पलसमप्रभा ।  
भृङ्गमायूरकर्णाभा महिषस्य च नासिवत् ॥ ३८ ॥  
  
राजावर्त निभाकारा कृष्णमुद्गसमप्रभा ।  
ह्रस्वमुद्गसमाकारा कृष्णशैला दश स्मृता ॥ ८९ ॥  
  
श्वेता रक्ता च पीता च कृष्णा विप्रादिषु क्रमात् ।  
सर्वकामार्थ मोक्षं च दद्यात्सततमेव च ॥ ४० ॥  
  
परेषां वा परे श्रेष्ठं परेषां परमं विना ।  
प्रतिलोमानुलोमाभ्यां बीजयोग्यं तु गृह्यताम् ॥ ४१ ॥  
  
आचार्यः शिल्पिभिश्चैव सितवस्त्रधरावुभौ ।  
शुक्लमाल्यानु लिप्ताङ्गौ पञ्चाङ्गभूषणान्वितौ ॥ ४२ ॥  
  
कुठारादीनि सङ्ग्राह्य शिलां गच्छेत्समाहितौ ।  
यस्मिन्देशे शिलांशं तु तां कृत्वा तु प्रदक्षिणम् ॥ ४३ ॥  
  
दोषादोषां शिलां दृष्ट्वा परिच्छेद्य विशेषतः ।  
वातातपाग्नि दग्धां च सङ्कीर्णं क्षीरवारिणा ॥ ४४ ॥  
  
दुर्देशस्थां तटस्थां च कर्मान्ते तु सुयोजिताम् ।  
शर्कराढ्यां तथैवान्यैः झर्झरां रुक्षसन्निभाम् ॥ ४५ ॥  
  
रेखाबिन्दुकलङ्कादि संयुक्तां परिवर्जयेत् ।  
सूत्रपातवदाकारा वीररश्मि समायुता ॥ ४६ ॥  
  
वर्षपातवदाकारा रेखा वै त्रिविधा स्मृता ।  
जम्बूफलसमाकारा स्तनाक्षसदृशोपमा ॥ ४७ ॥  
  
अन्यद्वावृत्तसाकारा त्रिविधो बिन्दुरेव हि ।  
कृष्णलोहनिभाकारा कृष्णभृङ्गस्य सन्निभा ॥ ४८ ॥  
  
शिखिपिञ्छनिभाकारा कलङ्का च चतुर्विधा ।  
खर्जूर पत्र साकारा दूर्वास्तम्भ निभा तथा ॥ ४९ ॥  
  
वेण्वङ्कुरवदाकारा लूतपादवदाय च ।  
इक्षोरग्रसमाकारा हरीका पञ्चधा स्मृता ॥ ५० ॥  
  
शङ्खाभं हेमसदृशं कांसलोहसमप्रभम् ।  
दरिरूपं त्रिधा ख्यातं सर्वदोषभयावहम् ॥ ५१ ॥  
  
कृष्णाश्वनि सिता रेखा सर्वसम्पत्समृद्धिदा ।  
कृष्णे कृष्णा तु नाशाय श्वेते कृष्णा तथैव च ॥ ५२ ॥  
  
तस्मात्सर्वप्रयत्नेन इतरा परिगृह्यताम् ।  
हरिका कृष्णशैले तु सितवर्णं विशेषतः ॥ ५३ ॥  
  
खर्जूरपत्रसदृशा दूर्वास्तम्बाकृतिः शुभा ।  
अन्या कृत्याशुभा ख्याता गोधान्यधननाशनम् ॥ ५४ ॥  
  
कलङ्कं रोगदं ज्ञेयं त्रासं राष्ट्र विनाशनम् ।  
बिन्दुः पुत्रविनाशं स्यात् दरी सर्वविनाशनम् ॥ ५५ ॥  
  
एवं परीक्ष्य बहुधा कारयेल्लक्षणान्विताम् ।  
बाला युवतिर्वृद्धा च पुंस्त्रीनपुंसकं तथा ॥ ५६ ॥  
  
सुरैराकृतिभेदैश्च परिच्छेदविधिं शृणु ।  
घनकम्बुध्वनी ह्रस्वा शिला बाला इति स्मृता ॥ ५७ ॥  
  
घण्टाध्वनिसमा दीर्घा यौवना सा प्रकीर्तिता ।  
विवृतध्वनिसंयुक्ता या सा वृद्धा प्रकीर्तिता ॥ ५८ ॥  
  
घण्टाध्वनि समादान्ता दीर्घा सा पुंशिला युवा ।  
तालध्वनिसमाकारा दीर्घा या सा शिला स्त्रियः ॥ ५९ ॥  
  
अस्निग्धा वाथ रुक्षा वा स्वरहीना नपुंसका ।  
सुरैरेव समाख्याताम् आकृत्या भेदमुच्यते ॥ ६० ॥  
  
चतुरश्रा च वस्वश्रा स्त्रीशिलेति प्रकीर्तिता ।  
आयताश्रा च वृत्ता च दशद्वादशकोणका ॥ ६१ ॥  
  
पुंलिङ्गा सा शिला ख्याता सुवृत्ता सा नपुंसका ।  
दशाश्रां द्वादशाश्रां च बालां वृद्धां च वर्जयेत् ॥ ६२ ॥  
  
पुंशिला गृहितं लिङ्गं स्त्रीशिलाभिस्तु पिण्डिका ।  
नपुंसकशिलायां तु पादाधारशिलायद् ॥ ६३ ॥  
  
कर्तव्यं विपरीतं यत् तदा कर्तुर्विनाशनम् ।  
प्रागग्रां वोदगग्रां वा शिलां सङ्ग्राह्य शिल्पिकः ॥ ६४ ॥  
  
प्रागग्रे पश्चिमे मूलेप्युदगग्रे च दक्षिणे ।  
अधोभागे मुखं ख्यातम् ऊर्ध्वगता भवेत् ॥ ६५ ॥  
  
एवं परीक्ष्यसङ्ग्राह्या गव्यैः क्षाल्यो हृदा बुधः ।  
सद्यमन्त्रेण संस्नाप्य गन्धपुष्पादिभिर्यजेत् ॥ ६६ ॥  
  
तस्यास्तु शाङ्करे देशे शान्तिहोमं च कारयेत् ।  
अग्न्याधानादिकं सर्वम् अग्निकार्योक्तमाचरेत् ॥ ६७ ॥  
  
समिधं हृदयेनैव मूलेनाज्यं तु होमयेत् ।  
चरुहोममघोरेण पुरुषेणैव तण्डुलम् ॥ ६८ ॥  
  
तिलमीशानमन्त्रेण सर्षपं कवचेन तु ।  
शतमर्धं तदर्धं वा प्रत्येकं तु शताहुतिः ॥ ६९ ॥  
  
स्विष्टमग्नेतिमन्त्रेण पूर्णाहुतिमथाचरेत् ।  
ततो वह्निं समुद्वास्य पूजोद्वासादिकं न्यसेत् ॥ ७० ॥  
  
शिलां छेद्य हृदा विद्वान् शस्त्रमन्त्रेण पूजयेत् ।  
कवचं तु समुच्चार्य शिलाच्छेदनमाचरेत् ॥ ७१ ॥  
  
तदूर्ध्वं शिल्पिकार्यं तु स्थपत्यादि समाचरेत् ।  
गर्भगेहप्रमाणं च द्वारमानं तथैव च ॥ ७२ ॥  
  
स्तम्भं च तालमानं च हस्तमानाङ्गुलं तथा ।  
लिङ्गमानोद्धृतं सप्त तेषां प्रत्येकनैकधा ॥ ७३ ॥  
  
गर्भगेहं तु पञ्चांशं गुणांशं श्रेष्ठमुच्यते ।  
श्रेष्ठोत्तमादिनवधा प्रोच्यते द्विजसत्तम ! ॥ ७४ ॥  
  
प्रासादे त्वादिभूमौ तु स्तम्भदीर्घसमं हि तत् ।  
तदुत्तममितिख्यातं तस्यार्धं मध्यमं भवेत् ॥ ७५ ॥  
  
तयोर्मध्येष्टभागे तु नन्दभेदं द्विजोत्तम ! ।  
स्तम्भयामततैवे तु नवभागं विभाजिते ॥ ७६ ॥  
  
नवधा लिङ्गमानं तु स्तम्भमानं द्विजोत्तम ! ।  
अधिष्ठानोदये विप्र स्तम्भमानवदाचरेत् ॥ ७७ ॥  
  
एकहस्तं समारभ्य साष्टांशं च विवर्धनात् ।  
नवहस्तविधिर्यावत् सङ्ख्या षष्टि स पञ्चकम् ॥ ७८ ॥  
  
पञ्चहस्तविमानादि हर्म्यं हस्तावसान्वितम् ।  
पञ्चहस्तादधो हर्म्यं लिङ्गं स्तम्भवशं विना ॥ ७९ ॥  
  
हस्तादि गुणहस्तान्तं विकल्पाभास हर्म्ययोः ।  
त्रिहस्तं षट्करान्तं तु लिङ्गं छन्द विमानके ॥ ८० ॥  
  
षट्करादि नवान्तं तु लिङ्गं जाति ग्रहोचितम् ।  
एवं हस्तं समाख्यातं तालमानमथोच्यते ॥ ८१ ॥  
  
तालादि नवतालान्तम् एकतालविवर्धनात् ।  
सा लिङ्गो नवसङ्ख्या स्युः कल्प्यजातिरथो भवेत् ॥ ८२ ॥  
  
त्रयोदशाङ्गुलमारभ्य यावन्नन्दशताङ्गुलम् ।  
तदेकानैकभागं च लिङ्गमानाङ्गुलेन तु ॥ ८३ ॥  
  
त्रिभागसहितं लिङ्गं हस्तक्षीणं न कारयेत् ।  
हस्तमानात्क्षयं लिङ्गं वृत्ताकारं विशेषतः ॥ ८४ ॥  
  
वेदानलोदयोवांशं विष्ठरे योजयेद्बुधः ।  
शेषं तु दृश्यमानं स्यात् विकल्पाभास हर्म्यके ॥ ८५ ॥  
  
विष्ठरे वेशलिङ्गं तु विकल्पो परिगृहे विना ।  
एकाङ्गुलं समारभ्य यावद्रुद्राङ्गुलावधि ॥ ८६ ॥  
  
लोहजं रत्नजं वत्यूर्ध्वे शैलजमुच्यते ।  
त्रयोदशाङ्गुलाधस्तात् शैलजं तु न कारयेत् ॥ ८७ ॥  
  
एवं त्वनेकभेदेन प्रोच्यते लिङ्गमानकम् ।  
नागरं द्राविडं लिङ्गं वेसरं च वदाम्यहम् ॥ ८८ ॥  
  
लिङ्गोदये तु वेदांशम् एकांशं कन्यसं ततो ।  
तुङ्गे त्र्यंशं शिवांशं तु विस्तारं श्रेष्ठमुच्यते ॥ ८९ ॥  
  
तयोर्मध्येऽष्ट भागे तु नवधा तारमुच्यते ।  
अधोदये कलांशे तु पञ्चांशं शान्तिकं भवेत् ॥ ९० ॥  
  
वेदांशं पौष्टिकं ख्यातं गुणांशं जयदं भवेत् ।  
आभिचारं द्विभागं स्याद् व्यासमेवं चतुर्विधम् ॥ ९१ ॥  
  
एवं त्रयोदशव्यासं नागरे तु विधीयते ।  
लिङ्गोच्चे द्विन्नवांशे तु रसभूतयुगांशके ॥ ९२ ॥  
  
गुणांशे शान्तिकादि स्याद्राविडे तु चतुर्विधम् ।  
वेसरं च चतुर्भेदं हर्म्यलिङ्गस्य पिण्डिका ॥ ९३ ॥  
  
वेसरे लिङ्ग तुङ्गे तु विंशत्यंशं विभाजिते ।  
अष्टांशं सप्तषट्पञ्च भागैर्व्यासं प्रकल्पितम् ॥ ९४ ॥  
  
शान्तिकं पौष्टिकं चैव जयदात् भुदकं भवेत् ।  
वेसरं च चतुर्भेदं हर्म्यं लिङ्गस्य पिण्डिका ॥ ९५ ॥  
  
पादाधारशिलाश्चैव एकजाति स्वयं करम् ।  
यत्रैव कल्पितं लिङ्गं वर्धहेतु मुदाहृतम् ॥ ९६ ॥  
  
अन्योन्यसङ्करश्चेत्तु राज्ञो मुख भयावहम् ।  
तस्मात् सर्वप्रयत्नेन सङ्करं न समाचरेत् ॥ ९७ ॥  
  
लिङ्गानां नागराद्येवं ख्यातमायादि तच्छृणु ।  
लिङ्गस्योत्सेधमानं तु मानाङ्गुलेन भाजयेत् ॥ ९८ ॥  
  
मात्राच्छेदं प्रवृद्ध्या वा हान्या वा परिपूरयेत् ।  
श्रेष्ठान्तराधमर्मार्वामात्रपूर्णं परिग्रहेत् ॥ ९९ ॥  
  
उत्सेधमात्रमष्टाभिर्वृद्धितम् ऋक्षसङ्ख्यया ।  
हृत्वा ते दिनसङ्ख्या तु अश्विन्यादि द्विजोत्तम ! ॥ १०० ॥  
  
नवभिर्गुणिने सप्ता हृत्वात्वर्कादि वारके ।  
अनले गुणिते चाष्ट हृते योनिमुदाहृतम् ॥ १०१ ॥  
  
अष्टाभिर्वृद्धिते भानु हृते त्वायमुदाहृतम् ।  
नवभिर्गुणिते नाडि हृते शेषं व्ययं भवेत् ॥ १०२ ॥  
  
युगवृद्ध्या हृते त्वंशं नवमं तस्करादिभिः ।  
आयाधिक्यं व्ययं हीनं सम्पदामास्पदं सदा ॥ १०३ ॥  
  
ध्वजं सिंअहवृषे हस्ती शुभयोनिमुदाहृतम् ।  
सितसौम्यशशी जीवो सप्तवारे शुभाशुभम् ॥ १०४ ॥  
  
नृपकर्तुश्च जन्मर्क्षात् लिङ्ग-ऋक्षावसानकम् ।  
जन्मत्रयं च वेदाष्टा ऋतु नन्दाभ्यवर्जितम् ॥ १०५ ॥  
  
शुभावहदिनान्येते शेषकास्त्वशुभावहाः ।  
भानुवारादि संयुक्तं विशाखादिश्चतुश्चतुः ॥ १०६ ॥  
  
रिपुत्वामरणं नाशम् अपमृत्युर्यथा क्रमम् ।  
शेषं योगं परिग्राह्य शुभमानं तु सङ्गृहेत् ॥ १०७ ॥  
  
समलिङ्गं वर्धमानं शैवाधिक्यं च स्वस्तिकम् ।  
सर्वतो भद्रलिङ्गं च सार्वदेशिकमेव च ॥ १०८ ॥  
  
धारालिङ्गं मुखं लिङ्गं लिङ्गमष्टविधं भवेत् ।  
समलिङ्गं तु विप्राणां नृपाणां वर्धमानकम् ॥ १०९ ॥  
  
शैवाधिक्यं तु वैश्यानां शूद्राणां स्वस्तिकं भवेत् ।  
सर्वेषामितरं लिङ्गं सर्वकामफलप्रदम् ॥ ११० ॥  
  
एवमेव महादेवो लिङ्गं भेदं नृणां हितम् ।  
इष्टायामविशाले तु चतुर श्रीकरं पुरा ॥ १११ ॥  
  
पश्चाद् भागत्रयं कल्प्य अनेन विधिना बुधः ।  
चतुरश्रमधोभागं ब्रह्मभागमथोच्यते ॥ ११२ ॥  
  
मध्ये तु वसुकोणं स्यात् विष्ण्वंशं तत्प्रकीर्तितम् ।  
ऊर्ध्वभागे तु वृत्तस्य तच्छिवांशेति विद्यते ॥ ११३ ॥  
  
अंशं प्रत्यविधानेन त्वशेषं तु शिवात्मकम् ।  
वृक्षस्य मूलमध्याग्रं शाखापुष्पसमन्वितम् ॥ ११४ ॥  
  
शब्दः स्पर्शश्च रूपं च रसगन्धौ तथैव च ।  
चर्म चा रुद्रमेकस्य एकैकांशः प्रकीर्तितः ॥ ११५ ॥  
  
तथाप्यंशभेदयुक्तस्य प्रमाणभेदं न विद्यते ।  
तथैव शिवलिङ्गस्य भागं प्रत्यविभिभेदिना ॥ ११६ ॥  
  
लिङ्गतारं युगाश्रं तु कृत्वा कर्णार्धकं क्रमात् ।  
कोणात्कोणं तु सङ्कल्प्य तेन मानेन देशिकः ॥ ११७ ॥  
  
तद्बाह्ये च्छेदयेद्विद्वान् अष्टाश्रं तद्भवेदिह ।  
अथवा लिङ्गतारं तु सप्तभागं विभाजिते ॥ ११८ ॥  
  
गुणांशं मध्यपट्टं स्याद् छेदयेत्तु बहिर्बुधः ।  
अथवा वसुभागे तु मध्यपट्टं रसांशकम् ॥ ११९ ॥  
  
छेदयेत्तु विशेषं तु वस्वश्रत्रिविधा वहि ।  
अष्टाश्रं पट्टविस्तारे चतुरश्रीकृते सति ॥ १२० ॥  
  
तत्कोणार्धं तु वस्वश्रं कोणात्कोणं तु लाञ्छयेत् ।  
तद्बाह्यं तु परिच्छेद्य कलाश्रं तद्भवेदिह ॥ १२१ ॥  
  
कलाश्राश्रे तु सञ्छेद्य वृत्ताकारं तु तद्भवेत् ।  
अष्टाश्रादीनि विन्यासं चतुरश्रं तु लभ्यते ॥ १२२ ॥  
  
लिङ्गायामे त्रिभागे तु एकांशं चतुरश्रकम् ।  
मध्ये वोमं तु वस्वश्रम् अग्रे वृत्तं शिवांशकम् ॥ १२३ ॥  
  
समलिङ्गमिति ख्यातं विप्रादीनां तु वृद्धिदम् ।  
भानुद्व्यंशे ततायामे सप्तांशं चतुरश्रकम् ॥ १२४ ॥  
  
अष्टांशेनाष्टकोणं तु नवांशं वृत्तमुच्यते ।  
षट्सप्तवसुभागं वा पञ्च षट्सप्त एव वा ॥ १२५ ॥  
  
चतुष्पञ्चषडंशं वा वर्धमानं चतुर्विधम् ।  
लिङ्गायामे दशांशे तु गुणांशं चतुरश्रकम् ॥ १२६ ॥  
  
वस्वश्रं चैव तत्तुल्यं युगांशं स्याच्छिवांशकम् ।  
शिवाधिकमिति ख्यातम् अथवान्यप्रकारतः ॥ १२७ ॥  
  
वेदवेदशरं वापि पञ्च पञ्च षडंशकम् ।  
षट्षट्सप्तांशकैर्वापि शैवाधिक्यं चतुर्विधम् ॥ १२८ ॥  
  
लिङ्गायामे नवांशे तु चतुरश्रं द्विभागया ।  
वस्वश्रं तु गुणांशेन वेदाश्रं वृत्तमुच्यते ॥ १२९ ॥  
  
स्वस्तिकं ह्येवमाख्यातं सर्वतो भद्रमुच्यते ।  
मूलादग्रं सुवृत्तं तु लिङ्गोत्तुङ्गं त्रिभागिके ॥ १३० ॥  
  
तलवेशं तदेकांशं व्योमांशं योनिबन्धनम् ।  
पूजाभागं तदेकांशं सर्वतो भद्रमेव हि ॥ १३१ ॥  
  
सार्वदेशिकलिङ्गे तु वृत्ताकारमशेषकम् ।  
भूतवेदगुणांशं वा लिङ्गोच्चे तु विभाजिते ॥ १३२ ॥  
  
पीठे तु वेशमेकांशं शेषं पूजांशमुच्यते ।  
सार्वदेशिकलिङ्गं तु एवमेव प्रकल्पयेत् ॥ १३३ ॥  
  
समलिङ्गोच्छ्रयं नन्दभागं कृत्वा विशेषतः ।  
षडंशैर्वर्तुलैर्नाहं सप्तांशैर्मध्यनाहकम् ॥ १३४ ॥  
  
वसुभागमधोनाहं यत्तत्त्रैराशिकं भवेत् ।  
सर्वजात्यार्हकं चैव त्रैराशिकमिदं परम् ॥ १३५ ॥  
  
मूलादग्रं युगाश्रं तु धारालिङ्गं तु तच्च वै ।  
समत्वमूलवेदाश्रं शेषं वस्वश्रमेव वा ॥ १३६ ॥  
  
चतुरश्रम् अधोभागम् अष्टाश्रं मध्यमं भवेत् ।  
पूजाभागं कलाश्रं तु धारालिङ्गं त्रिधाभवेत् ॥ १३७ ॥  
  
तदाश्रमूर्ध्निपर्यन्तं यवार्धं वा यवान्नतम् ।  
समलिङ्गस्य धारस्य सर्वप्राणि हितावहम् ॥ १३८ ॥  
  
धारालिङ्गं समाख्यातं मुखलिङ्गमथोच्यते ।  
पूजाभागं त्रिधाकृत्वा ऊर्ध्वभागे मुखं भवेत् ॥ १३९ ॥  
  
पञ्चमूर्ध्नि चतुर्वक्त्रं ग्रीवा चैकसमायुतम् ।  
कर्णाष्टौ द्वादशाक्षं च सर्वलक्षणसंयुतम् ॥ १४० ॥  
  
लिङ्गाकारमधस्तस्य तस्याधः पिण्डिकान्वितम् ।  
अत ऊर्ध्वस्य भागं तु चतुर्विंशच्छतांशकैः ॥ १४१ ॥  
  
त्रयवाधिकचन्द्रांशम् उष्णीषोच्चमुदाहृतम् ।  
केशान्तं निम्नभागं स्यात् मुक्तादामलकाकृतिः ॥ १४२ ॥  
  
केशान्ताद्दक्ष सूत्रान्तं युगांशं त्रयबाधिकम् ।  
नेत्रसूत्रात्पुटान्तं च पुटान्ताद् हनुमानकम् ॥ १४३ ॥  
  
प्रत्येकं त्र्ययबाधिक्यं युगांशं परिकीर्तितम् ।  
हन्वादिगलमानं तु चतुर्यवमुदाहृतम् ॥ १४४ ॥  
  
यवैकोनयुगांशं तु कर्णोच्चमिति विद्यते ।  
शेषं लिङ्गाकृतिख्यातं कल्पयेल्लक्षणान्वितम् ॥ १४५ ॥  
  
चतुर्वक्त्रं चैकवक्त्रं वा चतुर्बाहु द्विबाहुकः ।  
स्तनसूत्रोपरीबिम्बं लक्षणेन समन्वितम् ॥ १४६ ॥  
  
हिक्कासूत्रोपरिष्टाद्वा शेषं लिङ्गाकृतिर्भवेत् ।  
मुखलिङ्गमिदं ख्यातं नृपाणामभिवृद्धये ॥ १४७ ॥  
  
विष्कम्भमष्टधा कृत्वा मूले मध्ये तदग्रके ।  
भागहीनं तु सङ्कल्प्य स्थूलमूलमुदाहृतम् ॥ १४८ ॥  
  
ह्रासयेच्छिवभागादि शिरःस्थूलं तदुच्यते ।  
एवमार्षकमाख्यातम् ऋषिभिः पूजितं वरम् ॥ १४९ ॥  
  
गुणाश्रं पञ्चकोणं च षट्सप्तद्वादशाश्रकम् ।  
दशनवाश्रकं चैव अग्रे तारमनोपमम् ॥ १५० ॥  
  
फलका दर्पणाकारम् एकरेखमरेखकम् ।  
शिरसोद्वर्तनं हीनमानोन्मानेनन्वितम् ॥ १५१ ॥  
  
दिव्यं स्वायम्भुवं चेति ख्यातं देवैः सुपूजितम् ।  
बाणेन पूजितं भोगे बाणलिङ्गमुदाहृतम् ॥ १५२ ॥  
  
स्थूलं सूक्ष्मं शिरोमूलं क्रमेण परिपठ्यते ।  
उन्नतं तु मुखं ख्यातं स्पर्शने त्वतिशीतलम् ॥ १५३ ॥  
  
बाणलिङ्गमिदं ख्यातं मधुवर्णसमानवत् ।  
विष्ठरे तु प्रवेशांशं सार्वदेशिकलिङ्गवत् ॥ १५४ ॥  
  
लोहजं रजतं चैव सार्वदेशिकवत्कुरु ।  
लिङ्गभेदं समाख्यातं शिरसोद्वर्तनं शृणु ॥ १५५ ॥  
  
लिङ्गमूर्तादि केशान्तं शिरसोद्वर्तनं भवेत् ।  
तस्माल्लिङ्गोदये चोर्ध्वे शिरसोद्वर्तनं द्विज ! ॥ १५६ ॥  
  
छत्राकारं भवेत्पूर्वं कुक्कुटाण्डं द्वितीयकम् ।  
तृतीयं त्रिपुषाकारम् अर्धचन्द्रं चतुर्थकम् ॥ १५७ ॥  
  
यस्य लिङ्गस्य विष्कम्भम् अष्टधा भाजयेद्बुधः ।  
ऊर्ध्वादर्धांशमालम्ब्य प्रथमं छत्रशीर्षकम् ॥ १५८ ॥  
  
द्वात्रिंश द्विभजेत्तारम् ऊर्ध्वभूतांशं लम्बितम् ।  
छत्राभं तु द्वितीयं स्यात् सप्तांशं तु तृतीयकम् ॥ १५९ ॥  
  
चतुर्थं तु नवांशं तु छत्राभं तु चतुर्विधम् ।  
द्विजानां च नृपाणां च छत्राभं सर्वकामदम् ॥ १६० ॥  
  
सर्वेषामपि लिङ्गानां प्रशस्तं छत्रशीर्षकम् ।  
व्यासे द्वात्रिंशदंशे तु मनुपक्षकलांशकैः ॥ १६१ ॥  
  
सप्तादशांशकं चैव कुक्कुटाण्डं चतुर्विधम् ।  
वर्धमाने तु लिङ्गे तु प्रशस्तं क्षत्रियार्हकम् ॥ १६२ ॥  
  
द्वाविंशांशे शिरस्तारे धर्मरुद्रांशकैस्तथा ।  
भानुत्रयोदशांशैस्तु त्रिपुषाभं चतुर्विधम् ॥ १६३ ॥  
  
शिवाधिके प्रशस्तं वा वैश्यार्हं सर्वकामदम् ।  
त्रिंशत्यंशे विशालेऽस्मिन्द्वाविंशत्येक विंशतिः ॥ १६४ ॥  
  
विंशदेकोनविंशांशम् अर्धचन्द्रं चतुर्विधम् ।  
स्वस्तिकाख्येषु लिङ्गेषु कर्तव्यं शूद्रवृद्धिदम् ॥ १६५ ॥  
  
सार्वदेशिकलिङ्गानाम् अन्येषां च विशेषतः ।  
छत्रादिशीर्षकाकारो कर्तृजातिवशान्नयेत् ॥ १६६ ॥  
  
दैविकार्षकलिङ्गानाम् अष्टांशं शीर्षकं भवेत् ।  
शिरसोद्वर्तनोत्सेधं गुण एकविभाजिते ॥ १६७ ॥  
  
युञ्ज्यादंशं तु लिङ्गोच्चात् शिरसो वर्तनान्वितम् ।  
उष्णीषमनमाख्यातं शिरोमानं तदुच्यते ॥ १६८ ॥  
  
मूर्ध्नि मध्यात्तदंशान्तं परितोद्वर्तयेत्क्रमात् ।  
यावल्लम्बांशसीमान्तं मूर्ध्नि मध्यात् नतम् ॥ १६९ ॥  
  
छत्रशीर्षकलिङ्गानां मूर्ध्नि मध्यात् नतं यवम् ।  
वक्त्रत्रयसमायुक्तं कर्तव्यं छत्रशीर्षकम् ॥ १७० ॥  
  
शीर्षकाच्छीर्षकात्सर्वम् एवं क्रमेणोच्यते ।  
शीर्षके लिङ्गतारोच्चम् उक्तादन्यं न कारयेत् ॥ १७१ ॥  
  
उक्तादन्यं कृतं चेत्तु राजराष्ट्रभयावहम् ।  
तस्मात् सर्वप्रयत्नेन उक्तमार्गेण कारयेत् ।  
लिङ्गलक्षणमाख्यातं पिण्डिकालक्षणं शृणु ॥ १७२ ॥  
  
इत्यंशुमान्काश्यपे लिङ्गलक्षणपटलः (एकपञ्चाशः) ॥ ५१ ॥  