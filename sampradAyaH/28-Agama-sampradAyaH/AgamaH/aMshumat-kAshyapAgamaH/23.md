+++
title = "२३"

+++
  
  
  
  
अथ वक्ष्ये विशेषेण आयादिलक्षणं परम् ।  
हर्म्यविस्तारहस्तं तु गुणवृद्ध्यावसुभिर्हरेत् ॥ १ ॥  
  
शेषं ध्वजादि योनिः स्यात् उत्सेधं तु करं बुधः ।  
वर्धयेद्वसुभिर्ह्रासे नक्षत्रेणाहयादिभम् ॥ २ ॥  
  
नववृद्धिं परितो हस्तं पातालैस्त्रासयेद्बुधः ।  
शेषमर्कादिवारं स्यात् व्यासायामकरं गुणैः ॥ ३ ॥  
  
वर्धयेत्त्रिंशतिर्ह्रासे शेषं प्रतिपदोदयः ।  
तिथयस्तु समाख्याता तुङ्गहस्ताष्ट वृद्धितौ ॥ ४ ॥  
  
मुखभिस्तु हरेच्छेषम् आयमित्युच्यते द्विज ! ।  
तुङ्गं नवेन वृद्ध्या तु प्रागि वै नाडिभिर्हरेत् ॥ ५ ॥  
  
शेषं व्ययमितिख्यातम् आयाधिक्यं व्ययं क्षयः ।  
केतुसिंहोवृषो हस्ती शुभयोनिमिति स्मृतम् ॥ ६ ॥  
  
शुक्रेशनी बुधो जीवो शुभवारमिति स्मृतम् ।  
यजमानस्य जन्मर्क्षा न विरोधदिनं तथा ॥ ७ ॥  
  
वास्तु जन्मानुकूलं च नृपतेश्चानु कूलकम् ।  
एवं परीक्ष्य बहुधा अंशुमानं तु सङ्ग्रहेत् ॥ ८ ॥  
  
अथवा विस्तृतायामहस्तमष्टगुणी कृते ।  
भानुर्वा एव शेषं तु आयमित्युच्यते बुधः ॥ ९ ॥  
  
नववृद्द्यां दशभिर्ह्रासे शेषं व्यायमुदाहृतम् ।  
वसुभिर्गुणिते ऋक्षे हते शेषं हयादिकम् ॥ १० ॥  
  
गुणवद्ध्याष्टभिर्ह्रासे शेषं ध्वजादि योनयः ।  
नव वृद्ध्या परिथौ हस्तं सप्तसङ्ख्या तु ह्रासयेत् ॥ ११ ॥  
  
शेषमर्कादिवारं स्यात् नववृद्ध्यास्त्रंशह्रासे तिथिर्भवेत् ।  
प्राग्वच्छुभाशुभं वीक्ष्य शुभमानं तु सङ्गृहेत् ॥ १२ ॥  
  
तज्जन्मयुगलं वेदं षडष्टनवमं शुभैः ।  
सदेष्टसिद्धिदा ऋक्षाः प्रोक्ताः शेषास्तु वर्जिताः ॥ १३ ॥  
  
नृपकर्तुश्च जन्मर्क्षात् गेह ऋक्षावसानकम् ।  
गणयेन्मतिमान्विप्र ! शुभमानं तु गृह्यताम् ॥ १४ ॥  
  
लग्नाष्टमपि नाशं च दुर्योगं च विवर्जयेत् ।  
  
आयादि रेवमाख्यातं नागरादि विधिं शृणु ।  
  
इत्यंशुमान्काश्यपे आयादिलक्षणपटलः (त्रयोविंशाः) ॥ २३ ॥  