+++
title = "४२"

+++
  
  
  
  
अथ वक्ष्ये विशेषेण प्राकाराणां तु लक्षणम् ।  
रक्षार्थं शोभनार्थं च शाला यस्योदयस्य तु ॥ १ ॥  
  
प्रासादस्य विशालार्धं गुणभागविभाजिते ।  
चतुर्भागैकभागं वा अन्तर्मण्डलविस्तृतम् ॥ २ ॥  
  
अन्तर्हारविशालं तु तद्बाह्ये द्विगुणं हि तत् ।  
मध्यहाराविशालं तु बाह्ये तन्मण्डलत्रयम् ॥ ३ ॥  
  
मर्यादेस्तु विशालं तु बाह्ये त्वादि चतुर्गुणम् ।  
महामर्यादि विस्तारमादेः पञ्चगुणं भवेत् ॥ ४ ॥  
  
प्रासादचरणा विप्राहोमाद्वा प्रथमस्य तु ।  
नीव्रं द्वितीयं प्रथमात् द्वितीयात्तृतीय नीव्रकम् ॥ ५ ॥  
  
तृतीयं चतुर्निष्क्रान्तं तस्मान्नीव्रं तु पञ्चकम् ।  
प्राकारं प्रति निष्क्रान्तान्युक्तानि कुड्यसीमकम् ॥ ६ ॥  
  
कुड्यमर्धावसानं वा कुड्यबाह्यमथापि वा ।  
अथवा शेषविप्राणां नीव्रहोमाद्विधीयते ॥ ७ ॥  
  
प्रथमं प्रकृतेस्तुल्यं तलं तस्माद्गुणाङ्गुलम् ।  
नतं द्वितीयकं पश्चात् तद्वदेव नतं क्रमात् ॥ ८ ॥  
  
कल्प्यैवं हर्म्यमानेन हस्तमानमथोच्यते ।  
त्रिपञ्च सप्तहस्तेन प्रथमं त्रिविधं भवेत् ॥ ९ ॥  
  
नवैकादशहस्तं च त्रयोदश द्वितीयकम् ।  
त्रिपञ्चसप्तदशकं हस्तमेकोन विंशतिः ॥ १० ॥  
  
मध्यहारा त्रिधा प्रोक्ता मर्यादीनि ततः शृणु ।  
एकविंशत्त्रयोविंशत् पञ्चविंशत्करं भवेत् ॥ ११ ॥  
  
सप्तविंशन्नवविंशदेकत्रिंशत्करेण तु ।  
महामर्यादि विस्तारम् एवं त्रिविधमुच्यते ॥ १२ ॥  
  
एवमाभासहर्म्याणां विकल्पानां च कल्पयेत् ।  
सप्तहस्तं समारभ्य पञ्चत्रिंशावसानकम् ॥ १३ ॥  
  
प्रत्यकं प्रथमादीनां सालानां त्रित्रिमानकम् ।  
त्रिपञ्च सङ्ख्यया प्रोक्तं हर्म्याणांश्चैव सञ्ज्ञकम् ॥ १४ ॥  
  
नवहस्तं समारभ्य सप्तत्रिंशावसानकम् ।  
प्राग्वदेव सालसङ्ख्याः स्युः हर्म्याणां जातिसञ्ज्ञिता ॥ १५ ॥  
  
प्रागुक्तहर्म्यमानैश्च सालां जात्यन्तसम्मताम् ।  
पञ्चप्राकारमेवं हि त्रिप्राकारमथोच्यते ॥ १६ ॥  
  
द्वितीयं तृतीयसालां च चतुर्थां च प्रगृह्यताम् ।  
शेषं वाभ्यन्तरे बाह्ये वर्जितौ तत्त्रिसालकाम् ॥ १७ ॥  
  
अन्यदभ्यन्तरे बाह्ये वर्जितौ तत्त्रिसालकाम् ।  
द्वितीयं वा तृतीयं वा ग्राह्यं शेषास्तु वर्जिताः ॥ १८ ॥  
  
एक सालान्वितं हर्म्यम् एवमेव द्विजोत्तम ! ।  
तस्यानुकूलसंयुक्तं द्विसालं सम्प्रकीर्तितम् ॥ १९ ॥  
  
यत्र यदुचितं सालं हर्म्यौ वृतं तु लक्षयेत् ।  
तस्मान्मुखे मुखे यामं कल्पयेत्कल्पवित्तमः ॥ २० ॥  
  
बीजात्पादं तु वार्धं वा त्रिपादं तत्समं तु वा ।  
द्विगुणं त्रिगुणं वाथ चतुः पञ्च गुणं तु वा ॥ २१ ॥  
  
कल्पयेत्तु मुखायामं बीजामूर्ध्वे द्विजोत्तम ! ।  
अन्तर्मण्डलभित्तेस्तु विस्तारं व्योमहस्तकम् ॥ २२ ॥  
  
तस्मात्त्रिमात्रवृद्ध्या वा षण्मात्रं वाथ वर्धयेत् ।  
सार्धद्विहस्त हस्तान्तं महामर्यावसानकम् ॥ २३ ॥  
  
भित्तिव्यासं समाख्यातम् उत्सेधं शृणु सुव्रत ! ।  
तद्व्यासत्रिचतुष्पञ्च गुणं वा सालतुङ्गकम् ॥ २४ ॥  
  
अथवोत्तरसीमान्तं निद्रान्तं वाजनान्तकम् ।  
प्रस्तरान्तं गलान्तं वा साला तुङ्ग मुदाहृतम् ॥ २५ ॥  
  
ऋजुभित्त्युत्तरोपेतं वाजनं छत्रशीर्षकम् ।  
कल्पयित्वा विधानेन वृषान्संस्थाप्य शीर्षकम् ॥ २६ ॥  
  
अथवा कुड्य बाह्ये तु कूटकोष्ठादि संयुतम् ।  
अथवाङ्घ्रितलोपेतं बाह्येत्वभ्यन्तराजितम् ॥ २७ ॥  
  
कुड्यमूलस्य विस्तारं दशांशौनाग्रविस्तृतम् ।  
मूलादग्रं क्रमात्क्षीणं वस्वंशेंशं द्विजोत्तम ॥ २८ ॥  
  
अथवा हस्तमानेन सालोत्सेधं विधीयते ।  
त्रिपञ्च सप्तहस्तादि नन्दरुद्रकरादि वा ॥ २९ ॥  
  
द्विद्विहस्त विवृद्ध्या वा प्रत्येकं त्रिभेदकम् ।  
प्रथमादि पञ्चशालानाम् उच्चं ह्येकोन भेदकम् ॥ ३० ॥  
  
अथवान्य प्रकारेण सालोत्सेधं विधीयते ।  
द्विद्विहस्त विवृद्ध्या तु प्रत्येकं तु त्रिभेदकम् ॥ ३१ ॥  
  
प्रथमं कलशान्तं तु द्वितीयं फलकान्तकम् ।  
बोधिकान्तं तृतीयं तु चतुर्थं चोत्तरान्तकम् ॥ ३२ ॥  
  
पञ्चमं तु कपोतान्तं पञ्चसालोदयं क्रमात् ।  
एक त्रिपञ्चसालेषु तासामुक्तोदयं विदुः ॥ ३३ ॥  
  
आवृतं मालिका वा स्यात् सभाकारमथापि वा ।  
मण्टपाकृतिकं वाथ ऋजुकुड्यमथापि वा ॥ ३४ ॥  
  
भूतवेदगुणं पक्ष व्योमभूमिमथापि वा ।  
कुस्यस्योपरि कुड्यं स्यात् पादस्योपरि पादकम् ॥ ३५ ॥  
  
तलं प्रतिप्रस्तरं कुर्यात् पादं प्रत्यल्पनासिका ।  
वक्ष्येऽहं पादमानं च परिमाणं द्विजोत्तम ! ॥ ३६ ॥  
  
मूलहर्म्ये तु होमादि उत्तरान्तं यदुन्नतम् ।  
तन्मानं सप्तधा भज्य पक्षांशं तु धरातलम् ॥ ३७ ॥  
  
पञ्चांशं पाददीर्घं तु पादं सर्वाङ्गसंयुतम् ।  
धरातलं तदुक्तं वा आर्जवं वा प्रकल्पयेत् ॥ ३८ ॥  
  
मूलहर्म्ये तु होमादि उत्तरान्तं नवांशके ।  
धरातलं द्विभागं स्यात् सप्तांशं चरणोदयम् ॥ ३९ ॥  
  
उत्तरान्तं तु होमादि रुद्रभागं विभाजिते ।  
अधिष्ठानं गुणांशं स्यात् शेषं पादोदयं भवेत् ॥ ४० ॥  
  
मूलप्रासादतुल्यं वा चतु * * धरातलम् ।  
पादस्योत्सेधमानं तु षट्सप्ताष्टौ तु वा भजेत् ॥ ४१ ॥  
  
एकांशं पादविष्कम्भं दारुर्वाश्ममयं तु वा ।  
तत्त्रिभागं द्विभागं वा त्रिपादं वार्धमेव वा ॥ ४२ ॥  
  
कुड्य पादस्य विस्तारं सर्वत्र परिकल्पयेत् ।  
मूलपादविशालं तु धर्मनन्दाष्टभाजिते ॥ ४३ ॥  
  
एकांशरहिताग्रं स्यात् मूलादग्रं क्रमात्कृशम् ।  
अग्रपादविशालं तु दण्डमित्यभिधीयते ॥ ४४ ॥  
  
दण्डं त्रिपादमर्धं वा क्रमाच्छ्रेष्ठान्तराधमम् ।  
उत्तरोत्सेधमाख्यातं विस्तारं मूलपादवत् ॥ ४५ ॥  
  
मध्यपादसमं वाथ अग्रपादसमं तु वा ।  
उत्तरव्यासमाख्यातं श्रेष्ठं मध्याधमं क्रमात् ॥ ४६ ॥  
  
उत्तरोच्च त्रिभागैकं वाजनोत्सेधनीव्रकम् ।  
उत्तरोत्सेध तुल्यं तु तुलानीव्रमुदाहृतम् ॥ ४७ ॥  
  
तदर्धं वा त्रिपादं वा तस्य विस्तारमेव हि ।  
वाजने वल्लिकोर्ध्वे वा तुलास्थापनमाचरेत् ॥ ४८ ॥  
  
तुलार्धनीव्रविस्तारं जयन्ती स्यात्तुलोपरि ।  
जयन्त्यार्ध विशालोच्चं मनुमार्गमुदाहृतम् ॥ ४९ ॥  
  
तुलान्तरं तुलोच्चं तु जयन्त्युच्चं तदन्तरम् ।  
अनुमार्गं तथा कल्प्य दण्डमानेष्टकान्तरम् ॥ ५० ॥  
  
कपोतादीनि सर्वाङ्गं प्रासादोक्तवदाचरेत् ।  
अथवा तुलोपरिष्टात्तु इष्टकास्तरुणा कुरु ॥ ५१ ॥  
  
जयन्त्योत्सेध वा विप्र इष्टकास्तारुणं कुरु ।  
सुधया गुलतोयैश्च इष्टकास्तरुणं कुरु ॥ ५२ ॥  
  
करालमुद्गी गुल्माष कल्कचिक्कणमाचरेत् ।  
इष्टकाकरणं ह्येतत् शिलाश्चेदुत्तरोपरि ॥ ५३ ॥  
  
शैलकैः फलकाभिस्तु छादयेत्तु विशेषतः ।  
वाजनोर्ध्वे तु वाच्छाद सुधाकर्म समाचरेत् ॥ ५४ ॥  
  
एवमादितलं प्रोक्तम् ऊर्ध्वभूमिं वदाम्यहम् ।  
मूलाग्रस्तम्भ तुङ्गं तु धर्मनन्दाष्टधा भजेत् ॥ ५५ ॥  
  
एकांशं हीनमङ्घ्र्युच्चं तथैवोर्ध्वो भूमयः ।  
प्रस्तरं च तथा कार्यम् एकानेकतलेऽपि वा ॥ ५६ ॥  
  
प्रस्तरोपरि कर्तव्यं भित्तिमेककरोदयम् ।  
छत्राकारं शिरोपेतं सभाकारमथापि वा ॥ ५७ ॥  
  
गोपान्तं वाथ वारं वा सङ्कल्प्याभ्यन्तरे द्विज ।  
मृल्लोष्ठैर्लोहलोष्ठैर्वा सारदारुमयैस्तु वा ॥ ५८ ॥  
  
गोपानाच्छादनं कुर्याल्लूपोपरि शिरोन्वितम् ।  
सभाकारमिदं ख्यातं लुपा वार विहीनकम् ॥ ५९ ॥  
  
मण्टपाकृतिरित्युक्तं प्रस्तरोर्ध्वे विशेषतः ।  
बाह्यकुड्यविहीनं तु मण्टपाकारमण्डितम् ॥ ६० ॥  
  
छत्राकारमिदं ख्यातं यथेष्टं तेषु कल्पयेत् ।  
जाति पञ्चतलं ख्यातं छन्दं वेदतलं भवेत् ॥ ६१ ॥  
  
विकल्पं त्रितलं विद्यात् आभासं चैकभूमिकम् ।  
जात्यादीनां तु हर्म्याणां योग्यं सालातरं कुरु ॥ ६२ ॥  
  
मर्यादिसालं माश्रित्य पाश्वके पचनालयम् ।  
अथवा मध्यहारायाम् आग्नेय्यां पचनालयम् ॥ ६३ ॥  
  
नैर्-ऋत्यामायुधस्थानं वायव्यां शयनार्हकम् ।  
शाङ्करे यागशालास्यात् भ्रंशभागेऽथ वा बुधः ॥ ६४ ॥  
  
आग्नेय याम्ययोर्मध्ये कर्तव्यं मण्डनालयम् ।  
शक्रशङ्करयोर्मध्ये मण्डनालयमेव वा ॥ ६५ ॥  
  
वाद्यस्थानं च तत्पार्श्वे भृङ्गराजपदेऽपि वा ।  
निर्-ऋति वरुणयोर्मध्ये धर्मश्रवणमण्टपम् ॥ ६६ ॥  
  
वरुणवाय्वोर्मध्ये तु पुस्तकाराधनालयम् ।  
तत्पार्श्वयोः प्रकर्तव्यं मण्डनालयमुत्तमम् ॥ ६७ ॥  
  
पचनालयपार्श्वे वा कर्तव्यं मण्डनालयम् ।  
सोमवायव्ययोर्मध्ये शस्त्राणामालयं कुरु ॥ ६८ ॥  
  
सोमशङ्करयोर्मध्ये गौर्यावासं प्रकल्पयेत् ।  
तत्पार्श्वे शयनस्थानं पर्यङ्केन समन्वितम् ॥ ६९ ॥  
  
पुष्पकर्तव्यमेवाथ महेशे पुष्पमण्टपम् ।  
ग्रहक्षतपदे कुर्यात् धान्यालयं द्विजोत्तम ॥ ७० ॥  
  
परितो मालिकायां च एवमेवं प्रकल्पयेत् ।  
मालिकाभ्यन्तरे चैशे कूपस्थानमुदाहृतम् ॥ ७१ ॥  
  
अथवान्यप्रकारेण वक्ष्येऽहं देशनिर्णयम् ।  
शक्रशङ्करयोर्मध्ये शालिस्थानमुदाहृतम् ॥ ७२ ॥  
  
शक्रस्यानलयोर्मध्ये धनवा समुदाहृतम् ।  
याम्य पावकयोर्मध्ये पुष्पमण्टपमुच्यते ॥ ७३ ॥  
  
याम्य नैर्-ऋतयोर्मध्ये स्नानाम्बुकोष्ठमुच्यते ।  
निर्-ऋतिवरुणयोर्मध्ये धर्मश्रवणमण्टपम् ॥ ७४ ॥  
  
वरुणवायव्ययोर्मध्ये त्वायुधस्थानमुच्यते ।  
वायव्य सोमयोर्मध्ये शयनस्थानमुच्यते ॥ ७५ ॥  
  
ईशानसोमयोर्मध्ये यागार्थं मण्टपं कुरु ।  
जयन्तेञ्जनशाला स्यात् आग्नेय्यां पचनालयम् ॥ ७६ ॥  
  
परितो मालिकायां तु सकलस्थानमुच्यते ।  
शाङ्करे नृत्तमूर्तिं च त्वाग्नेय्यां वृषवाहनम् ॥ ७७ ॥  
  
उमास्कन्दसहितं विप्र नैर्-ऋत्यां परिकल्पयेत् ।  
कङ्कालं वायुदिग्भागे भिक्षाटनं जयन्तके ॥ ७८ ॥  
  
सुखासनं तु सत्यांशे वितथे त्रिपुरान्तकम् ।  
सुग्रीवे हरिरर्धं स्याद् गन्धर्वे चन्द्रशेखरम् ॥ ७९ ॥  
  
शेषांशे मदनारिः स्यामुख्ये कालारिमूर्तिनम् ।  
दितयेत्वर्ध नारीशम् इन्द्रे कल्याणसुन्दरम् ॥ ८० ॥  
  
क्षेत्रपालस्तु पर्जन्ये याम्ये वै दक्षिणेश्वरम् ।  
वारुण्ये लिङ्गमुद्भूतं सौम्ये तु गजहारिणम् ॥ ८१ ॥  
  
इतोर्ध्वमालयं प्रोक्तम् अन्तरालेषु कल्पयेत् ।  
मूलहर्म्यं तु संवीक्ष्य सकलस्थापनं कुरु ॥ ८२ ॥  
  
प्राकारेषु चतुर्दिक्षु द्वारशोभादि कल्पयेत् ।  
प्राकारतति मध्ये च दीर्घमध्ये च वेशनम् ॥ ८३ ॥  
  
अथवा मूलहर्म्यस्य मध्ये तद्वेशनांशङ्कम् ।  
प्रधानद्वारमेकं वा अन्ये वा जालकं द्विज ॥ ८४ ॥  
  
प्राकारमेवमाख्यातं बाह्ये वीधिं विधीयते ।  
एकद्वित्रिचतुष्पञ्च दण्डं वा विधिविस्तृतम् ॥ ८५ ॥  
  
तद्बाह्ये तद्गृह श्रेणी मानेन विधिना कुरु ।  
शैवानां परिचाराणा प्राच्यामावासमुच्यते ॥ ८६ ॥  
प्राच्यां वा याम्यदेशे वा देशिका वा समुच्यते ।  
दैवज्ञाम्बष्ठभिषजां वादकानां च याम्यके ॥ ८७ ॥  
  
निबन्धाभारजीवीनां पश्चिमे वा समुच्यते ।  
सर्वेषामपि भक्तानां वासमुत्तरपार्श्वतः ॥ ८८ ॥  
  
आग्नौ महाव्रतस्थानं याम्ये पाशुपतालयम् ।  
कालामुखं तु नैर्-ऋत्यां बौद्धालयं तु वारुणे ॥ ८९ ॥  
  
वायव्यां तु महस्थानं सौम्ये भूसुरसद्मकम् ।  
ज्ञानाभ्यासालयं कुर्यादैशान्यां तु विशेषतः ॥ ९० ॥  
  
बाह्ये त्विन्द्रस्य दिग्भागे खातयेत्तु जलाशयम् ।  
याम्यपावकयोर्मध्ये जलदानप्रपां कुरु ॥ ९१ ॥  
  
याम्य नैर्-ऋतयोर्मध्ये गोशालां सम्प्रकल्पयेत् ।  
वरुणनैर्-ऋतयोर्मध्ये सुतिका वा समुच्यते ॥ ९२ ॥  
  
वरुणानिलयोर्मध्ये रोगार्तानां निवासनम् ।  
सौम्यानिलयोर्मध्ये बालशिक्षार्थमण्टपम् ॥ ९३ ॥  
  
सोमशङ्करयोर्मध्ये गायकं मण्टपं भवेत् ।  
तद्बाह्ये परितो विप्र दासीनां गणिकादिनाम् ॥ ९४ ॥  
  
नृत्यगेयाभ्यवासानां क्रयविक्रय जीविनाम् ।  
चक्रिणां पुष्पजीवीनां कुलालानां तथैव च ॥ ९५ ॥  
  
मत्स्य मांसोपजीवीनां तन्तुकारं तु कोष्ठकम् ।  
नापितश्मश्रुकाराणां गोपालानां तु कारुणाम् ॥ ९६ ॥  
  
रक्षकानां गृहश्रेणी चापवत्से तु मेव च ।  
परितः कल्पयेद्धीमान् पूर्वादीनां वसानकम् ॥ ९७ ॥  
  
तद्बाह्ये त्वीशदिग्भागे वायव्यां वा श्मशानकम् ।  
दक्षिणे चोत्तरे बाह्ये चर्मकारादि वासकम् ॥ ९८ ॥  
  
तासां वासात्तु कर्तव्यं रजकानां निवासनम् ।  
तद्बाह्ये क्रोशमात्रे तु चण्डालश्रेणि रुच्यते ॥ ९९ ॥  
  
प्राकारलक्षणं ह्येतत् प्रोच्यते द्विजसत्तम ! ।  
  
  
इत्यंशुमान्काश्यपे प्राकारलक्षणविधिपटलः (द्विचत्वारिंशः) ॥ ४२ ॥  