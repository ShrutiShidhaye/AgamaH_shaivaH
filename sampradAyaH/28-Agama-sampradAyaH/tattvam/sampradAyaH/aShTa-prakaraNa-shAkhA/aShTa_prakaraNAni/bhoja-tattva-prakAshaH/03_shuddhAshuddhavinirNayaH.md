+++
title = "०३ शुद्धाशुद्धविनिर्णयः"

+++

<details open><summary>विश्वास-प्रस्तुतिः ३८</summary>

शक्तय इहास्य करणं मायोपादानमिष्यते सूक्ष्मा   
एका नित्या व्यापिन्यनादिनिधना शिवासक्ता 
</details>

<details><summary>मूलम् ३८</summary>

शक्तय इहास्य करणं मायोपादानमिष्यते सूक्ष्मा   
एका नित्या व्यापिन्यनादिनिधना शिवासक्ता 
</details>

<details><summary>कुमारः- तात्पर्य-दीपिका</summary>

अथ तृतीयः परिच्छेदः  

अथेदानीं करणोपादानयोः स्वरूपनिरूपणार्थमाह- शक्तय इति ।  
अयमभिप्रायः- पराशक्तिविकारा इच्छाद्याः शक्तयः परमेश्वरस्य करणं   
हस्तादिस्थानीयम् । परास्य शक्तिर्विविधैव श्रुयते स्वाभाविकी ज्ञानबलक्रिया च (श्वे० उ०   
६।८) इति श्रुतेः शक्तिकरणसद्-भावसिद्धिः । मायोपादानं मृत्तन्त्वादिस्थानीय-मिति मायां   
तु प्रकृतिं विद्यात् (श्वे० उ० ४।१०) इति श्रुतेस्तदुपादान-त्वसिद्धिः । तर्हि सा माया   
कस्मान्नोपलभ्यते घटवदित्यत आह- सूक्ष्मेति । सूक्ष्मत्वादनुपलम्भो मायाया   
नासत्त्वादित्यर्थः । तथाहि- अतिदूरत्वातिसामीप्येन्द्रियघातमनोऽनवस्थानसौक्ष्म्य-  
व्यवधानाभिभवसमानाभिहारानुद्भवाः सत एवार्थस्या-नुपलम्भकारणभूता लोके   
दृष्टाः ।  

उत्पतन् व्योम्नि पक्षी सन्नप्यतिदूरतया प्रत्यक्षतो नोपलभ्यते ।   
अतिसामीप्याच्चक्षुस्थमञ्जनं सदपि नाध्यक्षतोऽवगम्यते । मनोऽनवस्थानात्   
कामाद्युपप्लुतचेताः परिषदादिकं न पश्यति । इन्द्रियघाताद्   
अन्धत्वबधिरत्वादेर्घटरूपशब्दाद्यनुपलम्भो भवति । सौक्ष्म्यात् परमाण्वादिकं   
प्रणिहितचित्तोऽपि न पश्यति । व्यवधानादन्तःस्थघटाद्यनुपलम्भः ।   
आदित्यप्रभाभिभूतत्-वाद् दिवा तारका नोपलभ्यन्ते । समानाभिहारात् तोयदमुक्तजल-  
धाराणां जलाशयेऽनुपलम्भः । अनुद्भवात् क्षीराद्यवस्था-यां दध्याद्यनुपलम्भ   
इत्येभिः कारणैः सत एवार्थस्यानुप-लम्भदर्शनान्नानुपलम्भमात्रादसत्त्वनिश्चयः ।   
सप्तमरसस्य प्रमाणाभावादसत्त्वेनानुपलम्भो नैभिः कारणैरिति । मायाया   
विद्यमानायाः सूक्ष्मतयाऽनुपलम्भः, कार्यस्य जगत उत्पादनकारणतया   
तत्सद्भावसिद्धेरिति । तदुक्तं साङ्ख्याचार्यैः-  

अतिदूरात् सामीप्यादिन्द्रियघातान्मनोऽनवस्थानात् ।  
सौक्ष्म्याद् व्यवधानादभिभवात् समानाभिहाराच्च ॥  
सौक्ष्म्यात्तदनुपलब्धिर्नाभावात् कार्यतस्तदुपलब्धेः ।  
(सा० का० ७-८)  

कालाद्यवनिपर्यन्ततत्त्वजातं स्वात्यन्तसदृशोपादान-कारणवत्, कार्यत्वात्,   
यद्यत्कार्यं तत्तत् स्वात्यन्तसदृशोपादान-कारणवद् दृष्टम्, यथा घटशरावादयो   
मृण्मयाः स्वात्यन्त-सदृशमृदुपादानजन्याः, तथेदं तत्त्वजातं कार्यम्, तस्मात्   
स्वात्यन्तसदृशोपादानकारणवदिति । यच्च सर्वेषां तत्त्वानां जडानां जडतया   
सदृशमुपादानं तन्मायाख्यं तत्त्वमिति तत्सिद्धिः । तदुक्तम्-  

कारणगुणात्मकत्वात् कार्यस्याव्यक्तमपि सिद्धम् इति ।  
(सा० का० १४)  

तथा कालाद्यवनिपर्यन्तानि तत्त्वान्यपरिमितैकोपादानानि, परिमितत्वात्, यद्यत्   
परिमितं तत्तदपरिमितैकोपादानं दृष्टम्, यथा घटशरावादयः परिमिता   
अपरिमितैकमृदुपादानाः, तथा कालादयः परिमिताः, तस्मादपरिमितैकोपादाना इति ।   
यदत्रैकमेषामपरिमितमुपादानं सा मायेति । तथा कालादयः   
स्वाव्यक्तावस्थाकारणवन्तः, व्यक्तत्वात्, कूर्माद् व्यज्यमानत-दङ्गवदिति सिद्धा माया ।   
एका सा, अनेकत्वे प्रमाणाभावात् । नन्वेकत्वे च प्रमाणाभावादनेकत्वमिति चेत्, नैवम्,   
एकत्वस्य सत्त्वमात्रेणैव सिद्धत्वात् । अनेकत्वस्य पुनः प्रमाणान्तरापे-क्षया   
सद्भावसिद्धरपि । सा नित्या च, तस्या उपादानान्तराभावे-नाकार्यत्वात् । तदभावे   
चानवस्थाप्रसङ्गः ।  

एतेषामेव पाशानां माया कारणमुच्यते ।  
मूलप्रकृतिरव्यक्ता  

इति मायाया मूलप्रकृतित्वोपादानाच्च सिद्धा । व्यापिनी स चा स्वकार्येषु   
सर्वेष्वनुगमात् । अनादिनिधना उत्पत्तिनाशरहितेत्यर्थः । शिवा शुद्धा,   
गुणबन्धशून्यत्वात् । सैवमुक्ता तत्त्वविद्भिरिति ।  

अथवा एकेत्यनेकोपादानजन्यतां प्रपञ्चस्यारम्भवाद्य-भ्युपगतां   
प्रत्याचष्टे । तथाहि- पृथिव्यप्तेजोवायुतदवयवादी-नां चावयवविभागेनापरमाण्वन्तो   
विनाशः संहारः । न च परमाणोर्विनाशः सम्भवति, अवयवविभागासम्भवात् । स   
चावयवाभावात् । स च परमाणुत्वात् । ततश्च सृष्टिदशायां   
परमाणुद्वयसंयोगादाद्यकार्यस्य द्व्यणुकस्योत्पत्तिः । तत्र   
परमाणुद्वयमुपादानकारणम्, कार्याश्रयत्वात् । तत्संयोगोऽ-समवायिकारणम्,   
स्वाश्रये कार्यारम्भकत्वात् । शेषमदृष्टादि निमित्तकारणम् । ततो द्व्यणुकैस्त्रिभिस्त्र्यण-  
कस्योत्पत्तिः । तत्र च द्व्यणुकत्रयं समवायिकारणम् । तत्संयोगोऽसमवायिकारणम् ।   
शेषं निमित्तकारणमिति । तावदेवमवगन्तव्यम्, यावदन्त्यावय-व्युत्पत्तिरित्यारम्भवादिनो   
वैशेषिकनैयायिकभाट्टप्राभाकराद-यः । पटादिषु स्वन्यूनानेकोपादानत्वोपलम्भात्   
प्रपञ्चस्यापि स्वन्यूनमनेकमुपादानमिति प्राहुः । तत् प्रत्याचष्टे- एकेति । एकस्मात्   
मृत्पिण्डोपादानादनेकघटशरावकुम्भमृदङ्गा-दयः, रुचक-स्वस्तिकाङ्गुलीयकादयो वा   
स्वर्णपिण्डात्, वृक्षाद्वा मञ्जूषाफ-लकादयः । यतोऽध्यक्षेणैव जायमाना   
उपलभ्यन्ते, अतो जगतः कार्यत्वेनोपादानकारणकल्पनायां गौरवपरिहाराय तदेकत्वं   
कल्पनीयमिति नानेकत्वं मूलोपादा-नस्येति । तदुक्तं भगवता वेदव्यासेन- (वचनमेतद्   
भाण्डारकरसंस्करणे महाभारतस्य उद्योगपर्वणि (विदुरनीतौ) १६९ सङ्ख्याके   
ताराङ्किते पाठे समुपलभ्यते ।) एकस्माद् वृक्षाद् यज्ञपात्राणि (राजन्निति तत्रत्यः   
पाठः ।) तक्ष्यात् स्रुक् च द्रोणी बोडनी च इत्यादि । नित्या विनाशरहिता । व्यापिनी   
घटशरावकुम्भादिषु मृद्वत् स्वकार्येषु कालाद्यवन्यन्-तेषु जडतयाऽनुस्यूतेति ।   
अनादिनिधना वृद्धिव्ययशून्या । अवयवो-पचयो वृद्धिः, तदपचयो व्ययः ।   
तद्द्वयरहितेत्यर्थः । एकत्वान्नित्यत्वात् सर्वगतत्वाच्चेति । शिवासक्तेति केचित् पठन्ति । तदा   
शिवे आसक्ता आभीक्ष्ण्येन सम्बद्धा, शिवस्य विग्रहत्वेनावस्थितेत्यर्थः ॥ १ ॥  
</details>

<details><summary>अघोर-शिव-वृत्तिः</summary>

सिद्धान्तस्तु- शक्तय इति ।  
प्राग्वदुपाधिभेदभिन्ना शक्तिरेवेहाशुद्धाध्वन्यपि तस्य करणम् । उपादानं   
तु माया । सा च सूक्ष्मा अमूर्ता, परमका-रणत्वेन शक्तिरूपत्वात् । सा च एका ।   
अचैतन्ये सत्यनेकत्वेऽनित्यत्वं सिद्धमित्यत एकेति भावः । नित्या आद्यन्तरहितत्वात्,   
सृष्टिसंहारप्र-बन्धस्य नित्यत्वेनावस्थानात्, तस्याप्याद्यन्तविरहात् । अतो व्यापिनी सर्वस्य   
कलादेः स्वकार्यस्य च । उत्पत्तिविनाशशून्यत्वादनादिनि-धना, शिवे त्वसक्ता असमवेता,   
उपादानत्वेन बिन्दुवत् परिग्रहशक्तित्वात् ॥ ३८ ॥
</details>  


<details open><summary>विश्वास-प्रस्तुतिः ३९</summary>

साधारणी नराणां कारणमपि चेयमखिलभुवनानाम्   
निखिलजनकर्मखचिता स्वभावतो मोहसञ्जननी 
</details>

<details><summary>मूलम् ३९</summary>

साधारणी नराणां कारणमपि चेयमखिलभुवनानाम्   
निखिलजनकर्मखचिता स्वभावतो मोहसञ्जननी 
</details>


<details><summary>कुमारः- तात्पर्य-दीपिका</summary>

तस्या रूपमाह- साधारणीति ।  

अयमभिप्रायः- सकलजीवसाधारणी समाना । यतः सर्व-  
जन्तुशरीरेन्द्रियविषयात्मना परिणममाना सर्वपुरुषोपभोग्या माया, अतोऽस्याः   
सर्वपुरुषसाधारण्यमिति । ननु सर्वपुरुष-साधारण्ये मुक्तस्यापि पुरुषस्य   
शरीराद्यारम्भप्रसङ्ग इत्याशङ्क्याह- निखिलजनकर्मखचितेति । सकलामुक्तजन्तुपुण्या-  
पुण्यमुद्रिता । तेन मुक्तानां कर्माभावात् तन्निमित्तशरीराद्या-रम्भाभाव इति भावः   
। अथवा प्रलयावस्थायां कर्मणां कुत्र वृत्तिरिति वाच्यम् ? न तावदात्मनि, तस्य   
स्वच्छचैतन्यरूपतया निरञ्जनस्य तदाश्रयत्वानुपपत्तेः । तदुक्तम्-  

यथा सर्वगतं सौक्ष्म्यादाकाशं नोपलिप्यते ।  
सर्वत्रावस्थितो देहे तथात्मा नोपलिप्यते ॥ (भ० गी० १३।३२)  
यथा हि धूमसम्पर्कान्नाकाशो मलिनो भवेत् ।  
अन्तःकरणजैर्भावैरात्मा तद्वन्न लिप्यते ॥ इति ।  
(ई० गी० २।२४)  

न च तदा सूक्ष्मदेहाश्रितं कर्मेति वाच्यम्, तस्य तदानीं प्रकृतौ   
निलीनतयाऽसत्त्वात् । न च तदानीं कर्मणामसत्त्वेनाश्र-यत्वस्यानिरूपणीयतेति वाच्यम्,   
कर्मणामसत्त्वे निमित्ताभावेन पुनः सृष्ट्यभावप्रसङ्गात् । तस्मात् क्व तदानीं   
कर्मणां वृत्तिरित्याशङ्क्याह- निखिलजनकर्मखचितेति । स्वभावतो मोहसञ्जननीति । स्वीयेन   
जडत्वभावेनात्मप्रच्छादनं कृत्वा स्वस्मिन्नात्मबुद्धिं कुर्वती पशून् मोहयतीति ।   
तदुक्तं किरणे-  

माया विमोहिनी प्रोक्ता विषयास्वादभोगतः ।  
यत्र तत्र स्थितस्यास्य स्वकर्ममलहेतुतः ॥ इति ।  
(वि० २।१६-१७)  

नन्वव्यक्तं सकलकार्योपादानकारणम्, अतस्ततोऽन्या माया न कल्पनीयेति चेत्,   
नैवम्, तस्य त्रिगुणात्मतया कार्यत्वेन तत्कारण-  
भूतनित्योपादानान्तरस्यावश्यमाश्रयणीयत्वात् । तथाहि- प्रधानं कार्यं   
त्रिगुणात्मकत्वाद् घटादिवदिति तस्य कार्यत्व-सिद्धिः । न चाव्यक्तस्य   
त्रिगुणात्मकत्वमसिद्धमिति वाच्यम्, सत्त्वरजस्तमसां साम्यावस्थारूपतया तस्य   
त्रिगुणात्मकत्वसि-द्धेः । तथा अजामेकां लोहितशुक्लकृष्णाम् (श्वे० उ० ४।५) इत्यादिश्रुतेश्च   
तत्सिद्धिः । ननु-  

प्रकृतिः पुरुषश्चैव नित्यौ कालश्च सत्तम ।  

इत्याद्यागमबाधादयुक्तमेतदिति चेत्, नैवम्, अक्षय्यं ह वै चातुर्मास्ययाजिनः   
सुकृतं भवति (श० ब्रा० २।५।४।१) इति   
वाक्यबोधितसुकृताक्षय्यत्ववन्महदादिकालापेक्षयाधिककाल-सम्बन्धस्य विवक्षितत्वात् ।   
ननु तत्र अनित्यं चातुर्मास्यफलं कार्यत्वाद् इतरकर्मफलवदित्यनुमानादिना   
प्रमाणान्तरेण तदनित्यत्वसिद्धेर्युक्तमक्षय्यपदस्य दीर्घकालसम्बन्धपरत्व-कल्पनमिति   
चेन्न, अत्राप्यव्यक्तानित्यत्वबोधकस्यानुमानस्योक्तत्वात्, आगमस्य सद्भावाच्च । तथा-  

अव्यक्तादभवत् कालः प्रधानं पुरुषः परः ।  
तेभ्यः सर्वमिदं जातम् (३।१)  

इतीश्वरगीतायां प्रधानोत्पादप्रतिपादनात् तदनित्यत्वसि-द्धिः, श्रीविष्णुपुराणे च   
प्रधानपुरुषकालानामुत्पादप्रति-पादनाच्च । तथाहि-  

विष्णोः स्वरूपात् परतो हि ते द्वे   
रूपे प्रधानं पुरुषश्च विप्र ।  
तस्यैव तेऽन्येन धृते वियुक्ते रूपं   
तु यत्तद् द्विज कालसञ्ज्ञम् ॥ इति ।  
(वि० पु० १।२।२४)  

मायां तु प्रकृतिं विद्यात् (श्वे० उ० ४।१०) इति मायामूलोपा-दानत्वप्रतिपादनाच्च   
तत्सिद्धिरिति । तस्मान्माया जगन्मूलोपादा-नमिति सिद्धम् । सा माया हरितालनिभा ।   
तदुक्तम्-  

तद्वाह्ये (वचनमिदं चन्द्रज्ञानस्य स्यात् ।) तु भवेन्माया हरितालाभसन्निभा   
इति ।  

अस्या षडध्वव्याप्तिः- घकारो वर्णः । अघोरहृदयायेत्या-दीनि त्रीणि पदानि । शिम्   
अघोरहृदयाय पञ्चार्णौ मन्त्रौ । माया तत्त्वम् । महातेजादि सप्त भुवनानि । निवृत्तिः   
कला ॥ २ ॥  
</details>

<details><summary>अघोर-शिव-वृत्तिः</summary>

आत्मनां च साधारणी कारणमखिलभुवनानामित्युप-लक्षणं देहादेरपि ।   
प्रलयकाले च बुद्धेरपि तत्रैव लयाद् बुद्धिगुणरूपैर्निखिलात्मकर्मभिरुपेता । कर्म हि   
कृष्यादिवत् प्रकृतिसंस्काररूपत्वाद् बुद्धिगुणत्वेनैवेष्यते, नात्मगुणत्वेन, तस्य   
विकारित्वप्रसङ्गात् । मोहिका चेयम्, अनित्याशुचिदुःखानात्मसु   
नित्यशुचिसुखात्मप्रतिपत्तिहेतुत्वात् ॥ ३९ ॥
</details>  

<details open><summary>विश्वास-प्रस्तुतिः</summary>

कर्माण्यवेक्ष्य शम्भुर्मायां   
विक्षोभ्य शक्तिभिः स्वाभिः ।  
प्रतिपुरुषं भोगार्थं वपुंषि   
करणानि चाधत्ते ॥ ४० ॥  
</details>

<details><summary>मूलम्</summary>

कर्माण्यवेक्ष्य शम्भुर्मायां   
विक्षोभ्य शक्तिभिः स्वाभिः ।  
प्रतिपुरुषं भोगार्थं वपुंषि   
करणानि चाधत्ते ॥ ४० ॥  
</details>


<details><summary>कुमारः- तात्पर्य-दीपिका</summary>

ननु कथं भगवान् जगत् सृजति, कैः करणैः, किमर्थं चेत्याशङ्क्याह-   
कर्माणीति ।  
कर्मानुरूपेण प्रतिपुरुषं शरीरेन्द्रियाणि च शब्दादिविष-यांश्च भोगार्थं   
शम्भुरिच्छाभिः स्वाभिः शक्तिभिर्मायां विक्षोभ्य विविधं क्षोभं विकारं कृत्वेति ।   
नह्यपादानादिकं कारणं कर्त्राऽप्रेरितं कार्योत्पादने पर्याप्तमिति क्षोभसिद्धिरिति ॥ ३   
॥  
</details>

<details><summary>अघोर-शिव-वृत्तिः</summary>

ततश्च- कर्माणीति ।  
शिवोऽप्यात्मनां कर्माणि प्रलये पक्वानि बुद्ध्वा तद्भोगार्थं   
स्वशक्त्याधिष्ठिताभिरनन्तशक्तिभिर्मायां विक्षोभयति प्रसवाभिमुखीं करोति । तदुक्तं   
श्रीमद्रौरवे-वामादिशक्तिभिर्युक्तः शिवेच्छाविधिचोदितः । विद्याराजाधिराजेशो मायां   
विक्षोभ्य मन्त्रराट् ॥ कलामुत्पादयामास (१।६-७) इति । विक्षोभ्य तदधिष्ठानेनैव   
प्रतिपुरुषं भिन्नानि वपंषि स्थूलशरीराणि, करणोपलक्षितांश्च सूक्ष्मदेहान्,   
चशब्दात् साधारणानि भुवनादीनि च सृजति ॥ ४० ॥
</details>  

<details open><summary>विश्वास-प्रस्तुतिः ४१</summary>

नानाविधशक्तिमयी सा जनयति कालतत्त्वमेवादौ   
भाविभवद्भूतमयं कलयति जगदेष कालोऽतः 
</details>

<details><summary>मूलम् ४१</summary>

नानाविधशक्तिमयी सा जनयति कालतत्त्वमेवादौ   
भाविभवद्भूतमयं कलयति जगदेष कालोऽतः 
</details>

<details><summary>कुमारः- तात्पर्य-दीपिका</summary>

अथेदानीं सर्वकार्यकारणतया तेषु प्रथमोद्दिष्टं कालतत्त्वं लक्षयति- नानेति   
।  
इच्छादिबहुविधशक्तिप्रेरिता माया जनयति कालाख्यं तत्त्वम् । आदौ प्रथमम्,   
कालजन्यानां तत्त्वान्तराणां कालानुत्पत्तौ जननासम्भवात् । ततस्तत्त्वान्तराणि   
तज्जन्यानीति । यथा घटोत्पाद-नाय तत्कारणभूतचक्रादिकं कुलालः प्रथममुत्पादयति,   
तदनुत्पत्तौ घटोत्पादनासम्भवात्, तथा कालं प्रथमं सृजति माया, तस्य   
स्वव्यतिरिक्तसर्वकारणत्वादिति । कालस्य तु स्वोत्पत्तौ कालापेक्षायां   
कालान्तराभ्युपगमेनानवस्थाप्रसङ्गात् तदुत्पत्तौ न कालापेक्षेति   
शिवशक्तिकर्ममायात्मकचतुष्कजन्यः काल इति । तस्य लक्षणमाह- भाविभवद्भूतरूपं   
कलयति जग-देष कालोऽत इति । यत् तत्त्ववशात् पदार्थेषु भाविभवद्भूतरूपा-वभासं   
तत् कालाख्यं तत्त्वम् । अथवा यत् तत्त्वं भाविभवद्-भूतरूपं जगत् कलयति बध्नाति,   
क्षणलवादिरूपेण सङ्ख्याप-यति वा, तत् कालाख्यं तत्त्वमिति । तथा   
वैशेषिकादिभिरप्युक्तम्- परापरव्यतिकरचिरक्षिप्रादिप्रत्ययहेतुः कालः इति । यूनि दिक्कृत-  
परत्वाश्रयेऽपरत्वावभासः, स्थविरे च स्वकृतापरत्वाश्रये परत्वावभासः   
परापरव्यतिकरः, तस्य चिरव्यवहारस्य क्षिप्रव्यवहारस्य च, आदिशब्देन युगपत् करोति   
क्रमेण करोतीत्यादि-व्यवहारस्य च यो हेतुः, स काल इति । अनेनैव लक्षणवाक्येन काल-  
तत्त्वे प्रमाणं चोपन्यस्तम् । तथाहि- भूतत्वादिविशिष्टा बुद्धिर्वि-शेषणपूर्विका,   
विशेष्यज्ञानत्वात्, यद्यद् विशेष्यज्ञानं तत्तद् विशेषणपूर्वकम्, यथा दण्डी कुण्डली   
छत्रीत्यादिविशेष्य-ज्ञानं दण्डादिविशेषणपूर्वकम्, तथा चेदं विशेष्यज्ञानम्, तथा   
चेदं विशेष्यज्ञानम्, तस्माद् विशेषणपूर्वकम् । यदत्र विशेषणं   
नियत्याद्यवनिपर्यन्ततत्त्वव्यतिरिक्तम्, तत् कालतत्त्वमिति तत्सिद्धिः । तस्य चित्रं वर्णम् । तदुक्तम्  

ततः (श्लोकोऽयं चन्द्रज्ञानस्य स्यात् ।) कालनियत्याख्यः सम्पुटो व्याप्य चावृतः ।  
शितिः श्यामोऽरुणः शुक्लः क्वचिद् व्यामिश्रकस्तथा ॥ इति ।  

अस्य षडध्वव्याप्तिः- ङकारो वर्णः । ॐ नमो नम इत्यादि द्वे   
पदे । वां वामदेवगुह्याय पञ्चार्णौ मन्त्रौ । सुखदैकवीरौ भुवने । शान्त्यतीता   
कला ॥ ४ ॥  
</details>

<details><summary>अघोर-शिव-वृत्तिः</summary>

अत्र कालादिपृथिव्यन्तत्रिंशत्तत्त्वानां सूक्ष्मदेहोपका-रितां दर्शयितुं   
तत्सृष्टिक्रमः कथ्यते- नानेति ।  
सत्कार्यवादाभ्युपगमेन महाप्रलये कार्याणां शक्तिरू-पेण   
तत्रावस्थानाच्छक्तिसमाहारात्मिका मायाऽनन्तक्षोभितां कालतत्त्वं जनयति । एष   
चास्य बिन्दोः परिणामः क्षीरदधिन्यायेन न सर्वात्मना, अपि तु घृतकीटन्यायेन   
एकदेशेनेति मन्तव्यम् । ननु  

श्रीमन्मतङ्गादौ कालाविद्यारागेभ्योऽनन्तरमस्य व्यापारः श्रूयते, सत्यं   
कालादीनामुत्तरोत्तरस्यैव तत्र प्रवृत्तिक्रमो दर्शितः, अत्र तु सृष्टिक्रम इत्यविरोधः । नन्वेष   
कालो नैयायिकादि-भिर्नित्योऽभ्युपगतः । अत आह- भावीति । तस्य भूतादिरूपेण   
त्रिविधत्वादचैतन्ये सत्यनेकत्वेनास्यनित्यत्वं सिद्धमिति भावः । केन कार्येणास्य   
सिद्धिरित्याह- कलयतीति । चिरक्षिप्रादिप्रत्ययोपाधि-द्वारेण कलयतीति, आक्षिपतीत्यर्थः ।   
यदाहुः- कालो धिया विभज्यते इति ॥ ४१ ॥
</details>  


<details open><summary>विश्वास-प्रस्तुतिः ४२</summary>

नियतिर्नियमनरूपा मायातः साऽप्यनन्तरं भवति   
नियमयति येन निखिलं तेनेयं नियतिरित्युक्ता 
</details>

<details><summary>मूलम् ४२</summary>

नियतिर्नियमनरूपा मायातः साऽप्यनन्तरं भवति   
नियमयति येन निखिलं तेनेयं नियतिरित्युक्ता 
</details>

<details><summary>कुमारः- तात्पर्य-दीपिका</summary>

अथ नियत्या लक्षणमाह- नियतिरिति ।  
मायातत्त्वादेव नियतितत्त्वं कालतत्त्वादनन्तरमुत्पद्यते, कालस्यापि नियत्युत्पत्तौ   
कारणत्वात् । तस्या निरुक्तिपूर्वकं लक्षणमाह- नियमयतीति । येन नियमयति   
व्यवस्थापयति निखिलम्, तेनेयं नियतिसञ्ज्ञयोद्दिष्टा । अनेनैव वाक्येन तस्याः   
प्रमाणमप्युक्तम् । तथाहि- लोके तावत् तिलेषु तैलम्, न सिकतासु; व्रीहिषु तण्डुलाः, न   
मुद्गादिषु; एवमूधसि पयो नान्यावयवेष्वित्यादिनियमो नियामकेन विना न सम्भवतीति   
तन्नियामकं किञ्चिदभ्युपगन्तव्यम्, अन्यथा तन्नियमासम्भवप्रसङ्गात् । यदत्र   
तन्नियामकं तन्नियतितत्त्वमिति तत्सिद्धिः । तदुक्तं पारमेश्वरे-  

अथेदानीं मुनिव्याघ्र कारणस्यामितद्युतेः ।  
शक्तिर्नियामिका पुंसो महासत्त्वेन सर्पिता ॥  
नियामकेन भावेन नियमस्थितिहेतुना ।  
ययाऽणुर्भोगसन्ताने नियम्य विनिवार्यते ॥ …  
व्यवस्थाकारिणी नान्या विद्यते तत्त्वसन्ततौ ।  
कोटिद्वयमसङ्ख्यातं धर्माधर्मात्मकं पशोः ॥  
तदर्थं व्यक्तिमायाति शरीरं सर्वदेहिनाम् ।  
तद्विपाकेष्वनायासं क्षेत्रज्ञं सुनिरूप्य तु ॥  
नियामयति यस्माद् वै तस्मान्नियतिरुच्यते ।  
तयोरभ्याधिकं यच्च दुःखं वाप्यथवा सुखम् ॥  
न ददाति समं धत्ते स्ववीर्येणैव नान्यथा । इत्यादि ।  
(म० पा०, वि० १३।१-२, ५-८)  

नियतेश्च कालवद् वर्णम् । अस्याः षडध्वव्याप्तिः- चकारो वर्णः । गोप्त्रे   
निधनायेति द्वे पदे । यं सद्योजातमूर्तये पञ्चार्णौ मन्त्रौ । नियत्याख्यं तत्त्वम् ।   
संवर्तज्योतिषी भुवने । शान्तिः कला ॥ ५ ॥  
</details>

<details><summary>अघोर-शिव-वृत्तिः</summary>

किञ्च- नियतिरिति ।  
अयमभिप्रायः- नियत्यभावेऽन्यैरुपार्जितान्यपि कर्माण्यन्ये भुञ्जीरन्,   
राजनियमाभावे कृष्यादिफलानीव दस्यवः, अतस्तन्नियामकत्वेनेयं सिद्धा । न च   
कर्मणो नियामकत्वम्, तस्य फलजनन एव चारितार्थत्वात्, कार्यान्तरहेतुत्वे   
प्रमाणाभावात्, अनेकतत्त्वपरिकल्पनाभयप्रसङ्गाच्च । शिवशक्तिर्नियामिकास्त्विति चेत्, तन्न,   
तस्यास्तत् तत्त्वान्तरव्यवधानेनैव भोगविषये कार्यकरणात्, अन्यथा   
सर्वतत्त्वाभावप्रसङ्गाच्च ॥ ४२ ॥
</details>  

<details open><summary>विश्वास-प्रस्तुतिः ४३</summary>

मायातस्तदनु कला मलं नृणामेकतस्तु कलयित्वा   
व्यञ्जयति कर्तृशक्तिं कलेति तेनेह कथितेयम् 
</details>

<details><summary>मूलम् ४३</summary>

मायातस्तदनु कला मलं नृणामेकतस्तु कलयित्वा   
व्यञ्जयति कर्तृशक्तिं कलेति तेनेह कथितेयम् 
</details>

<details><summary>कुमारः- तात्पर्य-दीपिका</summary>

अथ कलातत्त्वं निरूपयति- मायात इति ।  
कालनियतितत्त्वादनन्तरं कलातत्त्वं मायात एवोत्पद्यते । येन पशूनामाणवं   
मलमेकस्मिन् प्रदेशे सङ्कुचय्य तेषां कर्तृशक्तिर्व्यक्तीक्रियते, तत् कलातत्त्वम् । यतः   
कर्तृशक्तिरनेन व्यक्तीक्रियते, ततोऽस्याः सद्भावसिद्धिः । तदुक्तम्-  

कलां तदनु माया सा कलयित्वैकतो मलम् ।  
कर्तृत्वव्यञ्जिकां नर्ते कर्तारं हि जडोद्भवः ॥  

मातङ्गे च-  

यथाग्नितप्तं मृत्पात्रं जतुनालिङ्गने क्षमम् ।  
तथाऽणुं कलया विद्धं भोगः शक्नोति वासितुम् …  
भोगधात्री कला ज्ञेया तदाधारश्च पुद्गलः ।…  
भोगानामपि नान्योऽस्ति कलां त्यज्य समाश्रयः ॥  
ततोऽयं नियतः स्पष्टः संसारोऽतिदुरुत्तरः । इत्यादि ।  
(वि० ९।२८,३१,३३)   

तस्मात् कलाख्यं तत्त्वमभ्युपेयमिति ॥ ६ ॥  
</details>

<details><summary>अघोर-शिव-वृत्तिः</summary>

मायातस्तदनु कला भवतीति प्राक्तनेन सम्बन्धः । सा आत्मनां मलावृतत्वेन   
भोगासम्भवात् तदर्थमेतेषां मलमेकदेशे कलयित्वा क्षिप्त्वा कर्तृशक्तिं व्यनक्ति ।   
शक्तेरेकत्वाद् ज्ञानक्रियाशक्तिं किञ्चित्प्रकटयति । ततस्तेन कार्येण कलासिद्धिरित्यर्थः ॥ ४३   
॥
</details>  

<details open><summary>विश्वास-प्रस्तुतिः ४४</summary>

कालेन नियत्या चाप्युपसर्जनतामुपेतया सततम्   
विदधाति व्यापारं निजमेषा ह्यवनिपर्यन्तम् 
</details>

<details><summary>मूलम् ४४</summary>

कालेन नियत्या चाप्युपसर्जनतामुपेतया सततम्   
विदधाति व्यापारं निजमेषा ह्यवनिपर्यन्तम् 
</details>

<details><summary>कुमारः- तात्पर्य-दीपिका</summary>

तत्त्वत्रयं सर्वत्रोपयुज्यत इत्याह- कालेनेति ।  

यया कालनियतिसहितया मायामात्रवस्थानाद्यवन्यन्तकार्यजातं विदधाति करोति,   
सेयं कलेति । वर्णश्चास्याः श्वेतपीतारुणकृष्णमिश्रात्मकः । तदुक्तम्-  

कला (श्लोकोऽयं चन्द्रज्ञानस्य स्यात् ।) तत्त्वं परं तस्माद्   
विद्यातत्त्वादशोभनम् ।  
श्वेतपीतारुणं कृष्णं मिश्रवर्णं द्वचित् तथा ॥ इति ।  

अस्याः षडध्वव्याप्तिः- एकारो वर्णः ।   
सर्वयोगाधिगतायेत्यादि द्वे पदे । यं अस्त्राय पञ्चवर्णौ मन्त्रौ । कलाख्यं तत्त्वम् ।   
पञ्चान्तकसूकरौ भुवने । विद्या कला ॥ ७ ॥  
</details>

<details><summary>अघोर-शिव-वृत्तिः</summary>

ततश्च- कालेनेति ।  
कला हि भोक्तृस्वरूपोपकारकत्वेनान्तरङ्गत्वात् प्रधानम्, कलादिस्तु   
बहिरङ्गत्वादप्रधानमिति भावः ॥ ४४ ॥
</details>  

<details open><summary>विश्वास-प्रस्तुतिः ४५</summary>

उद्बुद्धकर्तृशक्तेः पुंसो विषयप्रदर्शननिमित्तम्   
विद्यातत्त्वं सूते प्रकाशरूपं कलैवैषा 
</details>

<details><summary>मूलम् ४५</summary>

उद्बुद्धकर्तृशक्तेः पुंसो विषयप्रदर्शननिमित्तम्   
विद्यातत्त्वं सूते प्रकाशरूपं कलैवैषा 
</details>

<details><summary>कुमारः- तात्पर्य-दीपिका</summary>

इदानीमशुद्धविद्यास्वरूपमाह- उद्बुद्धेति ।  
कलयाऽभिव्यक्तकर्तृशक्तेः पुरुषस्य विषयानुभवार्थं कला विद्यातत्त्वं जनयति   
। तस्याः प्रकाशरूपत्वेन विषयप्रदर्शनहेतुत्वसम्भव इति । अन्ये तु मायात एव   
विद्योत्पत्तिं ब्रुवते । तदुक्तं शैवरहस्ये-  

सुखदुःखमोहवपुषो भोग्या या व्यञ्जिका च सा बुद्धेः ।  
मायात एव विद्या प्रकाशरूपा समुद्भवति ॥ इति ॥ ८ ॥  
</details>

<details><summary>अघोर-शिव-वृत्तिः</summary>

एवं च- उद्बुद्धेति ।  
यदुक्तं श्रीमद्रौरवे- कलातत्त्वाद्रागविद्ये द्वे सत्त्वे सम्बभूवतुः । अव्यक्तं च   
(वि० २।१५) इति ॥ ४५ ॥
</details>  

<details open><summary>विश्वास-प्रस्तुतिः ४६</summary>

आवरणं भित्त्वैषा ज्ञानाख्यायाः स्वकर्मणा शक्तेः   
दर्शयति विषयजातं करणं सेहात्मनः परमम् 
</details>

<details><summary>मूलम् ४६</summary>

आवरणं भित्त्वैषा ज्ञानाख्यायाः स्वकर्मणा शक्तेः   
दर्शयति विषयजातं करणं सेहात्मनः परमम् 
</details>

<details><summary>कुमारः- तात्पर्य-दीपिका</summary>

तस्या विषयप्रदर्शनप्रकारमाह- आवरणमिति ।  

एषा विद्या स्वसामर्थ्येनैव पुद्गलस्य ज्ञानशक्तेस्तिरोधानां सम्भिद्य   
विषयसमूहं दर्शयतीति सा विद्येह संसारमार्गे पशोरात्मनः प्रकृष्टं करणमिति ॥   
९ ॥  
</details>

<details><summary>अघोर-शिव-वृत्तिः</summary>

विषयप्रदर्शननिमित्तत्वमेव प्रकटयति- आवरणमिति ।  
ननु कलयैव मलविदाहरेण ज्ञत्वमपि प्रदर्शितम् । सत्यम् । अभिव्यक्तस्वरूपमपि   
तत्करणं विना विषयं गृहीतुमशक्तम्, अतश्चेयं विद्या स्वव्यापारेण   
ज्ञानशक्तेर्विषयग्रहणाक्षमत्वलक्षणमावरणं मलरोधं व्यपोह्य विषयं   
प्रकाशयति । ननु विषयग्रहणे बुद्ध्यादीनि करणानि सन्ति । सत्यम् । यथा   
घटादिज्ञानं चक्षुरादिव्यतिरेकेण न सम्भवति, तथा सुखादिविषयग्रहणं   
करणसापेक्षम् । अत एवेयमात्मनः परममन्तरङ्गकरणम्, तेषां बहिरङ्गत्वात् ।   
एतदुक्तं भवति- अश्वेन पथा दीपिकया यातीत्यादाविवात्रानेककरणसाध्येऽपि फले   
वद्यैवं परमं करणमिति ॥ ४६ ॥
</details>  

<details open><summary>विश्वास-प्रस्तुतिः ४७</summary>

बुद्धिर्यदास्य भोग्या सुखादिरूपा तदा भवेत् करणम्   
विद्यैवं करणं स्याद् विषयग्रहणे पुनर्बुद्धिः 
</details>

<details><summary>मूलम् ४७</summary>

बुद्धिर्यदास्य भोग्या सुखादिरूपा तदा भवेत् करणम्   
विद्यैवं करणं स्याद् विषयग्रहणे पुनर्बुद्धिः 
</details>

<details><summary>कुमारः- तात्पर्य-दीपिका</summary>

ननु शब्दादिविषयाध्यवसायो बुद्धिः, अतस्तयैव विषयप्रदर्शने सिद्धे किमर्थ   
विद्यातत्त्वपरिकल्पनमित्याशङ्क्याह- बुद्धिरिति ।  
यदा सत्त्वरजस्तमोगुणात्मिका बुद्धिः सुखःदुखमोहनरूपेण परिणता   
भोक्तुरात्मनो भोग्या भवति, तदेयं विद्या करणं भवेत् । विषयग्रहणे तु बुद्धिरेव   
करणं भविष्यतीति बुद्ध्याऽध्यवसितमर्थं पुरुषश्चेतयतीति । तदयुक्तम्, पुरुषस्य   
चितेरक्रियात्मकत्वाद् विरुद्धक्रियत्वाच्चेति । तस्माद् बुद्ध्याध्यवसितमशुद्धविद्ययानुभवति   
पुरुष इति युक्तम्, पुरुषाद् भिन्नत्वान्मायाकार्यत्वाच्चाशुद्धविद्यायाः   
परिणामादिसम्भवादिति । न च बुद्धिः स्वप्रकाशात्मिका कार्यत्वात् सगुणत्वाद्   
घटादिवदिति बुद्धेः स्वव्यतिरिक्तप्रकाश्यत्वसिद्धिः, तहा बुद्धिः प्रकाश्या जडत्वात्, जडा   
च सा कार्यत्वाद् घटादिवदिति । न च बुद्ध्यन्तरग्राह्या बुद्धिः, तदभावात् । न च   
वृत्त्यन्तरेण तद्ग्रहणम्, बुद्धेरेकदैव वृत्तिद्वयासम्भवात् । न चाशुद्धं शुद्धविद्या   
वेदयतीति । यदशुद्धावेदकं परं तदशुद्धविद्याख्यं तत्त्वमिति तत्सिद्धिः । तदुक्तं   
पारमेश्वरे-  

प्रतिपत्त्यागतान् भोगान् क्रमशो व्यूढगोचरान् ।  
भोगभुक् प्रतिजानाति विद्ययात्मनिषण्णया …  
ख्यातिः प्रधानिकान् भावान् विवेचयितुमुद्यता ।  
यदा तदात्मवर्तिन्या विद्यया सुनिरूप्यताम् ॥ इति ।  
(वि० १०।१३-१४, १८-१९)  

अशुद्धं बुद्धितत्त्वं वेदयतीत्यशुद्धविद्या, अशुद्धा चासौ विद्येति वा,   
मलादिनाऽशुद्धस्य क्षेत्रज्ञस्य विद्येति वा । तस्याः सिद्धिः शुद्धविद्यातः,   
शुद्धविद्यायाः शिवाव्यतिरिक्तया  

स्वयम्प्रकाशया परमशक्त्येति शैवसिद्धान्तः,  

विद्येयं सर्वभावनामशुद्धार्थप्रदायिका ।  
शिवसद्भावकुशला विद्यान्या शुद्धगोचरा ॥  

इत्याद्युक्तत्वात् । तस्या वर्णमिन्द्रगोपनिभम् । तदुक्तम्-  

विद्यातत्त्वं (चन्द्रज्ञानस्य वचनमिदं प्रतीयते ।) परं रागादशुद्धं   
पशुमोहनम् ।  
इद्रगोपकसङ्काशं क्वचिच्चामीकरप्रभम् ॥ इति ।  

अस्याः षडध्वव्याप्तिः- जकारो वर्णः । ज्योतीरूपायेत्यादि द्वे   
पदे । वां नेत्रत्रयाय पञ्चार्णौ मन्त्रौ । अशुद्धविद्याख्यं तत्त्वम् । चण्डक्रोधौ   
भुवने । प्रतिष्ठा कला ॥ १० ॥  
</details>

<details><summary>अघोर-शिव-वृत्तिः</summary>

तदेव दर्शयति- बुद्धिरिति ।  
मनोऽधिष्ठितैरिन्द्रियैरुपस्थापितं वस्तु बुद्धिरध्यवस्यति, तदध्यवसितमर्थं   
पुरुषो गृह्णाति । यदाहुः (स्याद्वादरत्नाकरे ३५ तमे पृष्ठे समुद्धृतमिति म० पा० वृ०   
(पृ० ३१४, टि० २१) द्रष्टव्या)- बुद्ध्यवसितमर्थं पुरुषश्चेतयति इति । तत्र च ग्रहणे   
ग्राह्यतापन्नमात्मानं बुद्धिः करणत्वेन ग्राहयितुं न क्षमा । ततस्तद्ग्रहणे विद्या   
करणमिति विद्यासिद्धिः । यदुक्तं तत्त्वसङ्ग्रहे- रविवत् प्रकाशरूपो यदि नाम   
महांस्तथापि कर्मत्वात् (श्लो० १४) इत्यादि ॥ ४७ ॥
</details>  

<details open><summary>विश्वास-प्रस्तुतिः ४८</summary>

रागोऽभिष्वङ्गात्मा विषयच्छेदं विनैव सामान्यः   
पुरुषप्रवृत्तिहेतुर्विलक्षणो बुद्धिधर्मेभ्यः 
</details>

<details><summary>मूलम् ४८</summary>

रागोऽभिष्वङ्गात्मा विषयच्छेदं विनैव सामान्यः   
पुरुषप्रवृत्तिहेतुर्विलक्षणो बुद्धिधर्मेभ्यः 
</details>

<details><summary>कुमारः- तात्पर्य-दीपिका</summary>

इदानीं रागतत्त्वं निरूपयति- राग इति ।  
अभिष्वङ्गात्मा रागो विषयमन्तरेण पुरुषप्रवृत्तेः सामान्यो हेतुः । केचिद्   
रागतत्त्वस्य बुद्धिधर्मत्वमिच्छन्ति । तन्निरस्यति- विलक्षणो बुद्धिधर्मेभ्यः इति ।   
विषयप्रदर्शनद्वारेण पुरुषप्रवृत्तिहेतुभूतो बुद्धिधर्मो रागः । अस्य विषयावभासेन   
विना पुरुषप्रवृत्तिहेतुत्वाद् बुद्धिधर्मवैलक्षण्यसिद्धिः । मुमुक्षोर्विषयवितृष्णस्य   
तत्साधने विषयावभासेन विना प्रवृत्तिर्दृष्टा । अतस्तत्प्रवृत्तिहेतुभूतं   
रागतत्त्वमभ्युपेतव्यम् । तदुक्तं मतङ्गपारमेश्वरे-  

अथाणोर्विसृतस्यास्य कलाविद्धस्य वेगतः ।  
प्रवृत्तस्याभिलाषेण विद्ययोन्मीलितस्य च …  
येनासौ रञ्जितः क्षिप्रं भोगभुक् भोगतत्परः ।…  
रागोऽन्योऽपि परः सूक्ष्मो विशिष्टोऽस्मान्मदात्मकात् ॥  

येन नैःश्रेयसे पुंसां प्रवृत्तिरुपजायते ।  
दृश्यते च विरक्तानां नराणां बन्धगोचरात् ।  
आचार्यान्वेषणे रागः शिवमिद्धिश्य सादरम् ॥ इत्यादि ।  

किरणे च-  

रागरञ्जितचिद्धर्मः संयुक्तश्च त्रिभिर्गुणैः ।  
बिद्ध्यादिकरणानीकसम्बन्धाद् बध्यते पशुः ॥ इत्यादि ।(वि० १।१७)  

तस्माद् रागतत्त्वसद्भावः सिद्धः । तस्य वर्णं कुङ्कुमाभं । तदुक्तम्-  

तद्वाह्ये (वचनमिदं चन्द्रज्ञानस्य स्यात् ।) रागतत्त्वं तु कुङ्कुमोदरसन्निभम्   
इति ।  

अस्य षडध्वव्याप्तिः- झकारो वर्णः । परमात्मन्नित्यादि द्वे   
पदे । शिं कवचाय पञ्चार्णौ मन्त्रौ । रागाख्यं तत्त्वम् । प्रचण्डादीनि पञ्च   
भुवनानि । निवृत्तिः कला ॥ ११ ॥  
</details>

<details><summary>अघोर-शिव-वृत्तिः</summary>

रागतत्त्वसिद्धिमाह- राग इति ।  
अभिष्वङ्गोऽभिलाष आत्मा कार्यत्वेन यस्य स रागः । अभिलाषात्मना कार्येण   
रागतत्त्वसिद्धिरित्यर्थः । ननु विषयगुण एव पुंसोऽभिलाषहेतुरस्तु, अवैराग्यलक्षणो   
बुद्धिधर्मो वा, तत् किमन्येनात आह- विषयच्छेदमिति ।   
विषयावच्छेदमात्रस्यैवाभिलाषहेतुत्वे वीतरागाभावप्रसङ्गः, तेषामपि   
विषयावच्छेदसम्भवात् । ततस्तं विनैव पुरुषप्रवृत्तिहेतुरत्र रागः सिद्धः ।   
अवैराग्यस्य च बुद्धिधर्मत्वेन वासनारूपत्वान्न पुरुषोपकारः सम्भवति, अन्यथा   
बुद्धेरनन्तवासनायोगेन पुंसो   
युगपद्विरुद्धानन्तप्रतिपत्तिवैशसप्रसङ्गादित्युक्तमस्माभिमृर्-गेन्द्रवृत्तिदीपिकायामिति तत   
एवावधार्यम् । तस्मादपि विलक्षणः सामान्यः सर्वविषयाभिलाषहेतुरेवायं राग इति ॥   
४८ ॥
</details>  

<details open><summary>विश्वास-प्रस्तुतिः ४९</summary>

तत्त्वैर् एभिः **कलितो**  
भोक्तृत्व-दशां यदा पशुर् **नीतः**।   
पुरुषाख्यतां तदाऽयं  
**लभते** तत्त्वेषु गणनां च॥ 
</details>

<details><summary>मूलम् ४९</summary>

तत्त्वैरेभिः कलितो भोक्त्रित्वदशां यदा पशुर्नीतः   
पुरुषाख्यतां तदाऽयं लभते तत्त्वेषु गणनां च 
</details>

<details><summary>कुमारः- तात्पर्य-दीपिका</summary>

अथेदानीं पुरुषतत्त्वस्वरूपमाह- तत्त्वैरिति ।  
यदायमीश्वर एभिः कालनियतिकलाविद्यारागाख्यैः पञ्चभिस्तत्त्वैः सम्बन्धात्   
पशुभावं प्राप्य भोक्तृत्वावस्थां प्राप्नोति, तदा व्यक्तादिचतुर्विंशतितत्त्वमये पुरि   
शयनात् पुरुषसञ्ज्ञां च लभते, शिवतत्त्वव्यतिरेकेण तत्त्वेषु गणनां चेति । तस्य   
वर्णः स्वतः शुद्धः, उपाधितोऽनेकवर्णः । अस्य षडध्वव्याप्तिः- ञकारो वर्णः ।   
व्योमिन्नित्यादि द्वे पदे । मं शिखायै पञ्चार्णौ मन्त्रौ । पुरुषाख्यं तत्त्वम् ।   
वामादीनि षड् भुवनानि । शान्त्यतीता कला ॥ १२ ॥  

इति तत्त्वप्रकाशतात्पर्यदीपिकायां शुद्धाशुद्धविनिर्णयः तृतीयः परिच्छेदः ॥  
</details>

<details><summary>अघोर-शिव-वृत्तिः</summary>

> ननु पुरुषस्याजडत्वात्  
शिववज्  
जड-रूपेषु तत्त्वेषु तत्त्वतया **गणना न सम्भवति** ।   
तत्त्वेषु व्यापकत्वाद्  
राग-तत्त्वानन्तरं शास्त्रेषु  
पाठोऽप्य् अयुक्तः

अत आह- तत्त्वैरिति ।  
कलादि-पञ्च-तत्त्वोपबृंहितो ऽणुर्  
भोक्तृत्वेन पुंस्-तत्त्व-**निर्देशं याति** ।  
न तु परमार्थतस् तस्य तत्त्वं - भुवनाधारत्वं च विद्यते ।  
अत एव  
तद्-भुवनानां रागतत्त्व एव स्थितिर्  
इत्य् उक्तं श्रीमन्-मतङ्गादौ ।  
तस्य च दीक्षायां  
प्रकृति-तत्त्व-शुद्ध्य्-अनन्तरम्  
अत्रैव पुंस्त्व-मल-शुद्ध्य्-अर्थं पाठ  
इति न दोषः क्वचित् ॥ ४९ ॥
</details>
