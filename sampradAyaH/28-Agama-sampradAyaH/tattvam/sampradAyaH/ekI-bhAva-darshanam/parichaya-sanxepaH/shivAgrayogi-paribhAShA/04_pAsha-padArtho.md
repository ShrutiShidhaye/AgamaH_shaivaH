+++
title = "०४ पाश-पदार्थो"

+++
चतुर्थः परिच्छेदः  
  
१) अथ पाशपदार्थो निरूप्यते ।  
तत्र पाशत्वं नाम शिवानन्दाभिव्यक्ति-विरोधित्वम् ।  
तच्-चाणव-मलस्याच्छादकतया,   
तिरोधायक-शक्तेस् तु तच्-चोदयितृत्वेन,  
बिन्दु-माया-कर्मणाम् अपि भोग-भोग्य-सम्पादन-द्वारा वैषयिकसुखादिजनकत्वेन च बोध्यम् । अयं   
च पाशः पञ्चविधः । आणवं तिरोधायकशक्तिर्बिन्दुर्माया कर्म चेति ।   
तत्र चत्वारः पदार्था जडरूपाः । तिरोधायकशक्तिस्तु चिद्रूपापि   
पाशानुग्राहकत्वात् पाश इत्युपचर्यते । तत्राणवत्वं नाम आत्मनो   
दृक्क्रियारोधकत्वम् । अस्य चाणवत्वोक्तिर्विभोरात्मनोऽणुत्वसम्पादनात् ।  
  
२) नन्वस्य सद्भावे किं मानम् ? न तावत्प्रत्यक्षः,   
तस्यातीन्द्रियत्वाभ्युपगमात् । नाप्यनुमानम्; तस्य क्वचिदप्यदर्शनेन   
सहचारग्रहविरहेणान्वयिनोऽसम्भवात् । व्यतिरेकस्योक्तन्यायेन   
प्रत्यक्षानुमानावगम्यतया तदभावे व्यतिरेकव्याप्तेरग्रहे   
व्यतिरेकिणोऽप्यनवतारात् । तस्मान्मलसद्भावे न किञ्चिन्मानं   
पश्यामः । अत्रोच्यते -- आत्मा किञ्चिदावृतसार्वज्ञ्यः, किञ्चिज्ज्ञत्वात्, यः   
किञ्चिदावृतसार्वज्ञ्यो न भवति स किञ्चिज्ज्ञोऽपि न भवति, यथा शिव इति   
व्यतिरेक्यनुमानेन मलसिद्धिः । न चात्मनां सर्वज्ञत्वे न   
किञ्चिन्मानमिति वाच्यम्; तेषां ज्ञानशक्तिः सर्वविषया,   
ज्ञानशक्तित्वात्, ईश्वरशक्तिवत्, इत्यस्य तत्र मानत्वात् । न   
चास्याप्रयोजकत्वम्; विषयनैयत्यप्रयोजकस्य   
तत्तद्विषयसम्बद्धकरणजन्यत्वस्याभावेन नियतविषयत्वायोगात् ।   
स्वाभाविके वा तेषां किञ्चिज्ज्ञत्वे मुक्तौ सर्वज्ञत्वश्रुतिविरोधाच्च ।   
एवं च ज्ञानशक्तेर्न   
स्वाभाविकसर्वगोचरत्वमित्याच्छादनाधीनमेवाभ्युपेयम् ।   
तच्चाच्छादकजन्यमित्याच्छादक्त्वेन मलसिद्धिः । उक्तं च   
श्रीमत्पौष्करे --  
  
आत्मा मलावृतः सर्वज्ञत्वे किञ्चिज्ज्ञता यतः ।  
न किञ्चिज्ज्ञस्तु यः सोऽयं मलेनापि न संवृतः ॥  
यथा शिवस्तथा नायं मलेनैव समावृतः ॥ इति ॥  
(पौ पशु प श्लो १२४-१२६)  
  
३) न चाज्ञानेनार्थान्तरत्वम्; विकल्पासहत्वात् । तथाहि --   
तदज्ञानं ज्ञानाभावः अन्यथाज्ञानं वा ? नाद्यः;   
अभावस्याकिञ्चित्करत्वात् । न हि घटाद्यभावाः किञ्चित्कार्यं कुर्वन्ति ।   
किं च स च ज्ञानाभावः प्रागभावः प्रध्वंसाभावः अत्यन्ताहावो   
वा ? नाद्यः; कालान्तर एव ज्ञानोदयप्रसङ्गात् । न द्वितीयः; कालान्तरे   
ज्ञानानुदयप्रसङ्गात् । नापि तृतीयः; बाधात् । नाप्यन्यथाज्ञानम् ;   
तस्य दोषं विनानुदयात् । किञ्ञ्चेदमन्यथाज्ञानमागन्तुकं   
स्वाभाविक्ऽम् वा ? आगन्तुकं चेन्नित्यचिच्छक्तेर्बाधकं न स्यात् । नापि   
द्वितीयः; तस्य स्वाभाविकत्वेऽन्यथात्वायोगात् ।  
  
४) तथा चोक्तं श्रीमत्पौष्करे --  
  
तदिह ज्ञानमात्रं चेज्ज्ञानाभावः किमज्ञता ।  
अन्यथाप्रतिभासो वा गतिरन्या न विद्यते ॥  
ज्ञानाभावोन चाज्ञानं तस्याकिञ्चित्करत्वतः ।  
नाभावोऽपि घटस्येह जलमाहरति क्वचित् ॥  
ज्ञानस्य प्रागभावश्चेज्ज्ञानोत्पत्तिः प्रसज्यते ।  
नाप्येतदन्यथाज्ञानं तस्याप्यनुदयात्स्वतः ॥  
शुक्तिकारजतज्ञानं न भवेत्पटलं विना ।  
किञ्चैतदन्यथाज्ञानमागन्तुकमथेतरत् ॥  
आगन्तुकं चेच्चिच्छक्तेर्बाधक न कदाचन ।  
यद्यनागन्तुकं तर्हि नान्यथाज्ञानमेव तत् ॥  
अनित्यमेव तज्ज्ञेयं रजतज्ञानवद्द्विजाः ।  
किञ्चैतदन्यथाज्ञानं न सम्यग्ज्ञानबाधकम् ॥  
न दृष्टं शुक्तिकाज्ञानं रजतज्ञानबाधितम् । इति ॥  
(पौ पशु प श्लो ११५-१२१)  
  
५) अयं च मलो द्रव्यरूपो भवितुमर्हति; अनेकशक्तिमत्त्वात्, अनलवत् ।   
उक्तं च श्रीमत्पौष्करे --  
  
किञ्च द्रव्यं मलोऽनेकशक्तिमत्त्वाद्यथानलः । इति ॥   
(पौ पशु प श्लो ११५)  
  
अत एवायमात्मनो न गुणः; गुणत्वे गुणगुणिसम्बन्धस्य नित्यत्वात्   
तस्य निवृत्त्यभावप्रसङ्गेन मुक्तौ तन्निवृत्तिश्रवणविरोधात् । न   
चाणवसाधकस्यानुमानस्य रागेणार्थान्तरत्वम्; तस्य निर्मले   
अकिञ्चित्करत्वात् । यदि निर्मलेऽपि स्यान्मुक्तात्मस्वपि स्यात् । किञ्च   
बुद्धिधर्मस्य रागस्य प्राकृतत्वेना नित्यतया   
नित्यायाश्चिच्छक्तेर्बाधकत्वं न सम्भवति ।  
  
६) उक्तं च पौष्करे --  
  
रागोऽस्ति कारणं सक्तेरिति चेत्किं मलेन तु ।  
सत्यं रागोऽस्ति तद्धेतुर्न स किञ्चित्करोऽमले ॥  
अमलेऽपि स चेत्सक्त्यै स्यन्मुक्तेप्यविशेषतः ।  
न हि मुक्तः शिवो वापि भोगासक्तः कदाचन ॥  
किञ्चायं प्रत्ययात्मोक्तो रागो बौद्धो यतस्ततः ।  
बुद्धिश्च प्रकृतेः सिद्धा तस्मादेष विनश्वरः ॥  
चिच्छक्तेर्नित्यसिद्धाया बाधकः कथमिष्यते ॥ इति ॥  
(पौ पशु प श्लो १२७-१३०)  
  
७) नापि कर्मणा अर्थान्तरत्वम्; तस्य चिच्छक्तिसाध्यतया   
ज्ञानात्मकभोगहेतुतया च तदावारकत्वायोगात् । आवारकत्वे वा तस्य   
बुद्धिधर्मधर्माधर्मरूपतया बुद्धितत्त्वादूर्ध्वं   
बन्धकत्वायोगाच्च । किञ्च भोगैकव्यापृतयोस्तयोरावरणे कथं   
व्यापारः ॥  
  
८) नन्वेवं तदेव कार्यद्वयसाधकमस्तु; किं   
पदार्थान्तरकल्पनक्लेशेनेति चेत्, हन्त तर्ह्येकयैव विद्यया   
समस्तकार्यसंसिद्धौ कार्यभेदादर्शनात्तत्त्वान्तरकॢप्तिर्व्यर्था स्यात् ।   
तस्मान्न चिच्छक्तेरावारकमिति स्थितम् । उक्तं च तत्रैव --  
  
कर्मणापि न च ज्ञानबाधः सम्भवति द्विजाः ।  
साध्यत्वात्कर्मणः पुंसः साधकत्वेन संस्थितेः ॥  
किञ्च भोगैकहेतुस्तत्कथं भोगस्य बाधकम् ।  
यतो ज्ञानात्मको भोगो न हि तेन तदावृतिः ॥  
धर्माधर्मात्मकं कर्म तौ च बौद्धौ व्यवस्थितौ ।  
व्याप्त्यभावात्तयोरूर्ध्वं बन्धकौ सर्वतः कथम् ॥  
किं च भोगप्रवृत्तौ तौ व्याप्रियेते कथं वृतौ ।  
अन्यत्रापि प्रवृत्तस्य यद्यप्यत्रापि हेतुता ॥  
अनेकतत्त्वसङ्कॢप्तिः कार्यभेदाद्विहन्यते ।  
तस्मान्न कर्म चिच्छक्तेर्बाधकं संव्यवस्थितम् ॥  
किञ्चाभिव्यञ्जकं कर्म चिच्छक्तेर्बाधकं कथम् । इति ॥  
(पौ पशु प श्लो १३०-१३५)  
  
९) न च माययार्थान्तरत्वम्; तस्याः कार्यान्तरजनकतया   
कॢप्तत्वेनावरणरूपकार्यान्तरजनकत्वायोगात् । किञ्च   
कलाद्यृत्पादनद्वारा दृगादिशक्तिव्यक्तिं प्रति हेतुतया   
तद्विरुद्धाच्छादनहेतुत्वासम्भवाच्च । उक्तं च तत्र --  
  
न च माया मलस्तस्माद्यतः कार्यात्प्रकाशिका ।  
कार्यात्प्रकाशकं यत्तु स्वात्मनाच्छादकं न तत् ॥  
यथा प्रकाशकौ दृष्टौ वह्निदीपावुभावपि ।  
न दीपकारणं वह्निः क्वचिदप्यप्रकाशकः ॥  
न च माया स्वरूपेण पुंसां कार्यकरी स्थिता ।  
कार्यैरणूपकारित्वाद्यदित्थं तन्न चात्मना ॥  
यथा तन्तुः स्वकार्येण पटेनैव न चात्मना ॥ इति ॥  
(पौ माया प श्लो ५१- ५४)  
  
१०) अत एव न देहस्याप्याच्छादकत्वम्; तस्यापि   
बुद्धिवृत्त्याद्युत्पादनद्वारा तदभिव्यञ्जकत्वात् । तस्मादात्मनां   
दृक्क्रियावारकप्रत्यात्मस्थस्वकालान्तापायिशक्तिसमूहवदेकमना-  
दिव्याप्याणवमिति सिद्धम् । युक्तं च श्रीमन्मृगेन्द्रे --  
  
तदेकं सर्वभूतानामनादिनिबिडं महत् ।  
प्रत्यात्मस्थस्वकालान्तापायि शक्तिसमूहवत् ॥ इति ॥  
(मृ प्र ७ श्लो। ४)  
  
११) एतदनुग्राहिका शिवस्य रोधकशक्तिः । तदुक्तम् --  
  
तासां माहेश्वरी शक्तिः सर्वानुग्राहिका शिवा ।  
धर्मानुवर्तनादेव पाश इत्युपचर्यते ॥ इति ॥   
  
तथान्यत्र -- (सिद्धान्तसारावल्यां)  
  
नीहारोऽनादिरेको मनुजसहभवस्ताम्रगा कालिकेव  
स्वाधीकारान्तनाशिप्रतिपुरुषदृगावारकानेकशक्तिः ।  
पाश्यः शोध्यश्च बोध्यः स तु भवति यतो भोक्तृता पारतन्त्र्यं  
कर्मादेर्योग एतत्कृतिमनुकलिता रोधयित्रीशशक्तिः ॥ इति ॥  
(सि सा श्लो ६)  
  
१२) अयं च मलो मोहमदरागविषादतापशोषवैचित्र्याख्यकार्य-  
भेदात्सप्तधा । तत्र मोहो नामात्मनामनादिः सहजो मदादीनां   
षण्णां हेतुः जानतामपि वनितादिषु मोहकारी मलः । स्वकीयतया   
प्राप्तेष्वङ्गनादिष्वतिशयाभिमानो मदः । रागो नाम विषयाभिलाषः ।   
तदलाभे विषण्णत्वं विषादः । ततः प्रलापरूपस्तापः ।   
पुत्रमित्रकलत्रादिभिर्धनादिभिश्च मत्समो नास्तीत्यादिविषयचिन्ता   
वैचित्र्यम् । तद्विनाशे स्तब्धात्मकत्वं शोषः ।  
  
१३) उक्तं च पौष्करे --  
  
मलोऽपि सप्तधा ज्ञेयो मोहश्चापि मदस्तथा ।  
रागोऽन्यश्च विषादाख्यस्तापः शोषश्च सप्तमः ॥  
वैचित्र्यमपि सर्वेषां मलिनानां प्रकीर्तितम् ।  
मोहो नाम मलः पुंसां सहजोऽनादिमानिह ॥  
योनिः षण्णां मदादीनां प्रधानत्वाद्द्विजोत्तमाः ।  
यस्मिन्सत्यात्मनो मोहो जानतोप्यङ्गनादिषु ॥  
स मोह इति विख्यातो वर्ज्यावर्ज्याविभागतः ।  
प्राप्तामपि स्त्रियं येन स्तौति नास्याः पराङ्गना ॥  
दिव्याङ्गनेयमेवेति स मदः परिठ्यते ।  
तदलाभे विषण्णत्वं बाष्पलोचनता यतः ॥  
स विषादो मलो नाम प्राणिनामतिदुःखदः ।  
ततस्तापो भवेदन्तःप्रलापात्मातिविस्तरः ॥  
स ताप इति विख्यातो मलः शोषो भवेत्ततः ।  
स्तब्धात्मा तु यदा यस्मान्मलोऽतीव सुदुस्तरः ॥  
एष बन्धुरियं भार्या मृष्टं चेदं धनं मही ।  
कृतार्थोऽहमतो यद्वा कस्त्राता मामकस्य च ॥  
कुटुम्बस्यैवमाद्या तु चिन्ता येन नृणां भवेत् ।  
नानामतिकरः सोऽयं मलो वैचित्र्यसञ्ज्ञितः ॥  
सप्तैते सहजाः प्रोक्ता मला मलवतां नृणाम् ॥ इति ॥  
(पौ पशु प श्लो १३७-१४६)  
  
१४) कः पुनरात्ममलयोः सम्बन्धः ? समवाय इति चेत्; मलस्य   
गुणत्वप्रसङ्गः । न चेष्टापत्तिः; गुणस्य जडत्वे गुणिनोऽपि   
जडत्वप्रसङ्गात् । किं च समवायस्य नित्यतया अनिर्मोक्षप्रसङ्गाच्च ।   
तस्माद्द्रव्यमेव मलोऽयुतसिद्धभावेन गुणवद्भाति । अतस्तयोः   
सम्बन्धः संयोग एव ॥  
  
१५) ननु युतसिद्धयोः सम्बन्धः संयोग इति संयोगलक्षणात्   
संयोगोऽपि न सङ्गच्छते । सत्यम्; तस्य जन्यसंयोगलक्षणत्वात् ।   
संयोगमात्रस्य तूपादानोपादेयभावरहितयोर्द्रव्ययोः सम्बन्ध इति   
लक्षणं द्रष्टव्यम् । तदेवमाणवं तदनुग्राहिका रोधकशक्तिरिति   
पाशाख्यं सिद्धम् ॥  
  
१६) अथ बिन्दुर्निरूप्यते -- शुद्धस्य तादृशानां च   
तत्त्वानामुपादानं बिन्दुः । सा च जडरूपा भगवतः परिग्रहशक्तिः   
कुण्डलिन्यपरपर्याया । अत्रैव शिवस्य लयादिरवस्थाभेदो रुद्राणूनां   
प्रबोधो विमुक्तिश्च । उक्तं च श्रीमत्पौष्करे --  
  
लयादिभेदः प्रागुक्तो यदुपाधौ शिवस्य तु ॥  
स बिन्दुरिति मन्तव्यः सैव कुण्डलिनी मता ।  
किं च रुद्राणवो येन बध्यन्ते यत्र वा स्थिताः ॥  
बिमुच्यन्ते यतो वायं स बिन्दुरिति गम्यताम् । इति ॥  
(पौ बिन्दु प श्लो १-३)  
  
१७) तत्सद्भावे मानं तु अनन्तेश्वरादिशरीराणि   
तदाधारभूततत्त्वभुवनादिकं च सोपादानं, कार्यत्वात्, घटवत् इति ।   
न चाश्रयासिद्धिः । कलादिक्षित्यन्तं कार्यं शरीरकर्तृकम्,   
दुःखानुषक्तकार्यत्वात्, सम्मतवदित्यनुमानेन   
समस्तमायेयकार्यकरणत्वेनानन्तेशशरीरस्य सिद्धिः । तथा --   
तच्छरीरं भुवनवृत्ति, शरीरत्वात्, तच्च भुवनं तत्त्वजन्यं,   
भुवनत्वात् सम्मतवदिति तत्त्वभुवनयोरपि सिद्धिसम्भवात् । न च   
माययार्थान्तरत्वम्, अनन्तशरीरादेः समस्तमायाकार्यजनकतयैव   
सिद्ध्या मायाकार्यत्वायोगात् । अन्यथा तत्रापि   
शरीरान्तरकल्पनाप्रसङ्गात् । तथा अनन्तेशः सविकल्पकज्ञानवानेव सन्   
कार्यं करोति, प्रयोज्यकर्तृत्वात्,   
कुलालवदित्यनुमितसविकल्पकज्ञानविषयतया शुद्धशब्दसिद्धौ   
तद्धेतुतयापि बिन्दुसिद्धिः । न च   
तदीयसविकल्पकज्ञानविषयत्वमशुद्धस्यैव शब्दस्यास्त्विति वक्तुं   
युक्तम्; कलादिसृष्टेः पूर्वमशुद्धस्य शब्दस्यासम्भवात् । तथा   
शुद्धाध्ववर्तिनामवकाशप्रदातृतयापि तत्सिद्धिः । मायेयस्याकाशस्य   
तत्रावकाशप्रदातृत्वायोगात् ।  
  
१८) उक्तं च श्रीमत्पौष्करे --  
  
किं च मायाद्युपादानं देहेन्द्रियकरं नृणाम् ।  
क्षुब्धं कार्यकरं तस्य कर्तुर्देहेन्द्रियादिकम् ॥  
यदुपादानतो जातं स बिन्दुरिति गम्यताम् ।  
किं च शब्दानुसंविद्धा जायन्ते प्रत्यया नृणाम् ॥  
न ह्यकारणकाः शब्दाः सम्भवेयुः कदाचन ।  
तेषां यत्कारणं विप्राः ! स बिन्दुर्बहुवृत्तिकः ॥ इति ॥  
(पौ बिन्दु प श्लो १२-१४)  
  
मायापि नात्रोपादानं मोहकत्वात्स्वतेजसा ।  
यतः प्रबुद्धपुङ्कायकरणानां न कारणम् ॥  
शुद्धाध्ववर्तिनः सर्वे प्रबुद्धाः शिवतेजसा ।  
देहेन्द्रियादिमन्तोऽपि नाबुद्धास्तेषु ते पुनः ॥  
किं च कर्मोज्झिताः सर्वे पुद्गलाः शुद्धवर्त्मनि ।  
कथं कर्मानुसारेण माया परिणता सती ॥  
तेषां देहेन्द्रियादीनामुपादानं भवेद्द्विजाः ।  
तस्माच्छुद्धाध्वनश्चास्य स्वानुकार्येव कारणम् ॥  
इष्यतां कुण्डलिन्याख्यं शुद्धमेतद्द्विजोत्तमाः ।  
सा च कुण्डलिनी शम्भोः शक्तिः शुद्धा जडात्मिका ॥  
न तादात्म्यात्स्थिता किं तु वर्तमाना परिग्रहे ।  
शिवे कर्तरि तादात्म्यान्नेयं कुण्डलिनी स्थिता ॥  
उपादानत्वतो हेतोः कुलाले मृत्तिका यथा ॥ इति ॥  
(पौ बिन्दु प श्लो ६-१२)  
  
१९) न चात्र शिवशक्तिरेवोपादानम्; चिद्रूपत्वात् । अचितः खलु   
परिणामः । ननु चितो विवर्त एवास्तु; तथा च शिवशक्तिरेव तत्तदाकारेण   
विवर्तत इति चेन्न; तथा सति कार्यजातस्य मिथ्यात्वप्रसङ्गात् । न   
चेष्टापत्तिः; सर्वप्रमाणसिद्धस्य जगतस्तथात्वानुपपत्तेः । उक्तं च   
तत्रैव --  
  
नात्र शक्तिरुपादानं चिद्रूपत्वाद्यथा शिवः ।  
परिणामोऽचितः प्रोक्तश्चिद्रूपस्य न युज्यते ॥  
चितो विवर्त एवेष्टस्तथात्वे कार्यशून्यता ।   
सर्वप्रमाणसंसिद्धं चिद्विवर्तं कथं जगत् ॥ इति ॥  
(पौ बिन्दु प श्लो ४-५)  
  
२०) अत्र शब्दवृत्तिश्चतुर्धा, सूक्ष्मा पश्यन्ती मध्यमा वैखरी   
चेति । तत्र ज्ञानैकाश्रया अर्थसामामान्यप्रकाशिका वाणी सूक्ष्मा ।   
मयूराण्डरसवदविभक्तवर्णार्थविशेषबोधनाक्षमा वाणी   
पश्यन्ती । बुद्ध्युपारूढवर्णा तत्क्रमविशेषोपेता   
प्राणवृत्त्यगोचरीभूता सैव मध्यमा । प्राणवृत्त्याभिव्यक्ता   
श्रोत्रग्राह्यार्थविशेषबोधनक्षमा सैव वैखरी । तत्र सूक्ष्मा   
पश्यन्त्याः, पश्यन्ती मध्यमायाः, मध्यमा वैखर्याश्च कारणं   
द्रष्टव्यम् । एताश्च वृत्तयोऽणूनां प्रत्ययात्मिकाः । तत्र तिस्रोन्तरेव   
स्थिताः । अन्या बहिः स्थिता । एते च शब्दाः शुद्धाध्वनि सूक्ष्माः,   
मिश्राध्वनि स्थूलाः, अशुद्धाध्वनि स्थूलतराः ॥  
  
२१) तदुक्तं तत्रैव --  
  
शब्दाश्चतुर्विधास्तेऽपि वैखर्यादिविभेदतः ।  
वैखरी मध्यमाख्या च पश्यन्ती सूक्ष्मसञ्ज्ञिता ।  
वैखरी श्रोत्रविषया स्थूलवर्णपरिग्रहा ।  
स्थानेष्वपि धृते वायौ प्रयोक्तुरुपकारिणी ॥  
बुद्ध्य वर्णानुसन्धानपूर्वमर्थस्य वाचिका ।  
प्राणवृत्तिमतिक्रान्ता वागेषा मध्यमाह्वया ।  
वर्णरूपानुसन्धानविरहान्तः समुज्ज्वला ।  
मायूराण्डरसो यद्वन्निर्विशेषार्थधारिका ।  
पश्यन्ती वागियं ज्ञेया तृतीया शिवशासने ।  
सूक्ष्मा चिदेकशरणा निवृत्ताशेषशक्तिका ॥   
वैखर्याः कारणं मध्या पश्यन्ती मध्यमां प्रति ।  
पश्यन्त्याः कारणं सूक्ष्मा निर्विकल्पस्वरूपिणी ॥  
एताश्च वृत्तयोऽणूनां चतस्रः प्रत्ययात्मिकाः ।  
अन्तरेव स्थितास्तिस्रो बहिरन्या व्यवस्थिता ॥  
आगोपालाङ्गनाबालं म्लेच्छाः प्राकृतभाषिणः ।  
अन्तर्जलगताः सत्त्वा नित्यं जल्पन्ति ता गिरः ॥  
आभ्यो न परमो बन्ध आभ्यो मुक्तिस्तु नापरा ।  
तन्निवृत्त्यविनाभूतो दृक्क्रियावारको यतः ॥  
विविक्तान्मन्वते तेभ्यः पुद्गलाः स्वान्न कुत्रचित् ।  
दुःख्यहं सुख्यहं चेति मतिर्या शब्दताडिता ॥  
सूक्ष्माः शुद्धाध्वनि गिरः स्थूला मिश्राध्वनि स्थिताः ।  
अशुद्धाध्वनि ता वाचः स्थिताः स्थूलतराः सदा ॥ इति ॥  
(पौ बिन्दु प श्लो २०-३०)  
  
२२) किं च निवृत्त्यादिकलाहेतुत्वेनापि बिन्दुसिद्धिः । उक्तं च तत्र --  
  
अन्याश्च वृत्तयो बिन्दोर्निवृत्त्यादिकलात्मिकाः ।  
निवृत्तिश्च प्रतिष्ठा च विद्या शान्तिस्तथैव च ॥  
शान्त्यातीता च पञ्चैताः शुद्धमार्गे पुरात्ङ्काः ।  
मिश्राशुद्धाध्वनोरेतास्तत्त्वाद्याधारिकाः स्थिताः ॥  
वस्तुरूपाः कला ज्ञेयाः शब्दरूपाः परोदिताः ।  
शब्दवस्तूभयात्मासौ बिन्दुर्नान्यतरात्मकः ॥ इति ॥  
(पौ बिन्दु श्लो ३०-३२)  
  
२३) अत्र बिन्द्वारब्धानि शिवशक्तिसदाशिवेश्वरशुद्धविद्याख्यानि   
पञ्च (?) तत्त्वानि । उक्तं च तत्रैव --  
  
वृत्तिस्तत्त्वात्मिका चास्य चतुर्धा संव्यवस्थिता ।  
शिवतत्त्वं सदेशाख्यमैशं विद्याह्वयं तथा ॥ इति ॥  
(पौ बिन्दु प श्लो ३३)  
  
२४) तत्र शिवतत्त्वे सूक्ष्माभिधाना वाग्वृत्तिः । अत्रैव   
शान्त्यतीतभुवनानामवस्थितिः । उक्तं च --  
  
विकल्पबोधायाणूनां तत्त्वानां स्थितये कलाः ।  
पञ्च तत्त्वानि लोकांश्च मन्त्रादीनसृजच्छिवः ॥  
शान्त्यतीता पुराधारं शिवतत्त्वं पुराभवत् ॥ इति ॥  
  
२५) अस्य च शिवाधिष्ठितत्वेन शिवतत्त्वव्यपदेशः । शिवतत्वविकारः   
शक्तितत्वम् । अत्रैव पश्यन्त्याख्याया वाग्वृत्तेः निवृत्यादिकलानां   
चावस्थानम् । अस्य च शिवशक्त्यधिष्ठानत्वेन शक्तितत्वपदवाच्यता ।   
शक्तितत्वविकारः सदाशिवतत्वम् । इदमेव मध्यमाभिधानाया वाण्या   
अधिष्ठानम् । तथा कामिकादितन्त्रभेदकारणानां प्रणवादीनां   
सामीप्यादिमुक्तिभाजां च तनुभुवनादिकारणम् । ईश्वरतत्वविकारो   
विद्यातत्वम् । इदमेव वैखर्याख्याया वाग्वृत्तेरधिष्ठानम् । तथा   
करणभूतानां सप्तकोटिसङ्ख्यानां मन्त्राणां विद्याराज्ञीनां   
च तनुभुवनादिसम्पादकम् ॥  
  
२६) उक्तं च श्रीमन्मृगेन्द्रे --  
  
भृगुणी ब्रह्मवेताली स्थाणुमत्यम्बिका परा ।  
रूपिणी नन्दिनी ज्वाला सप्त सप्तार्बुदेश्वराः ॥  
विद्याराज्ञ्यः समाख्याता विद्यायां रुद्रसंस्तुताः ।  
तासामुपरि दीप्तश्रीर्देवो विद्याधिपः स्थितः ॥  
मन्त्रेशेशचिदाविष्टरुद्रव्यूहाष्टकानुगः ।  
उच्छुष्माश्चम्बराश्चण्डा महावीर्यपदद्रुगाः ॥  
रुद्रा गणाश्च दिक्पालाः शास्त्राणि पतयःस्थिताः ।  
ते चानन्तप्रभृतयो गदिता एव नामतः ॥  
स्वरूपतश्च ते विप्राः पूर्वं प्रश्नानुषङ्गतः ।  
सदाशिवे पवित्राङ्गः सकलादिपरिच्छदः ॥  
देवः सदाशिवो बिन्दौ निवृत्त्यादिकलेश्वराः ।  
नादे ध्वनिः पतिः शक्तौ सर्वश्क्तिमतां वरः ॥  
योनिर्विश्वस्य वागीशाः पतयः परतः शिवः ॥ इति ॥  
(मृ प्र १३ श्लो १५७-१६२)  
  
२७) अन्ये तु पञ्चानामपि शिवद्वारकं लक्षणं वदन्ति ।   
ज्ञानमात्रयुक्तेन परमात्मनाधिष्ठितं तत्वं शिवतत्वम् ।   
क्रियामात्रयुक्तेनाधिष्ठितं शक्तितत्वम् ।   
समप्रवृत्तोभयवताधिष्ठितं सदाशिवतत्त्वम् ।   
अधिकक्रियावताधिष्ठितमीश्वरतत्वम् । अधिकज्ञानवताधिष्ठितं   
विद्यातत्वमिति । केचित्तु शिवादितत्वपञ्चकमपि साक्षादू   
बिन्दुकार्यमेवेत्याहुः । एतच्च शिवतत्वादिकं बिन्द्वादिविशिष्टशिवस्य   
वृत्तिरूपं कार्यम् । न परिणामः; सर्वत्र कारणानुस्यूततया   
पूर्वावस्थापरित्यागाभावात् । नाप्यारम्भवादः पुञ्जवादो वात्र   
सङ्गच्छते । एकस्यैव हि शिवस्य कारणत्वेन निश्चितत्वात् । एतच्च वृत्तिरूपं   
कार्यं कारणात्मनैव सत् । कार्यात्मनापि सत्त्वे   
तत्वानामवस्थापायरूपप्रलयायोगात् ।   
तत्वव्यपदेशस्त्वाकल्पावथायितया न विरुध्यते । अयं च शुद्धाध्वा न   
बन्धकः; कर्मान्वयाभावात् ॥  
  
२८) ननु शुद्धाध्ववर्तिनां कथं विचित्रभोगः ? तद्धेतोः   
कर्मणोऽभावात् । कथं वा ज्ञानोदयः ? तद्धेतोः कलाया अभावात् ।   
कथं वा विषयाभिमुख्यम् ? तद्धेतोर्विद्याया अभावात् । कथं च   
विषयेष्वासक्तिः ? रागाभावात् । कथं वा भोगेयत्तापरिच्छेदः ?   
कालाभावात् । कथं च भोक्तृविशेषनियमः ? नियतेरभावात् । उच्यते --   
सन्ति तावच्छुद्धाध्वनि बैन्दवानि कलादीनि तत्वानि   
तनुकरणभुवनभोगादयश्च । तत्र यद्यपि भोगवैचित्र्यकारणं कर्म   
नास्ति, तथापि मलपरिपाकवशाद्विचित्रो भोगः सम्भवति । तथा हि -- यस्य   
प्रकृष्टो मलपरिपाकः स साधाख्ये भोगं भुङ्क्ते । यस्य तु   
प्रकृष्टतरः स त्वीश्वरतत्वे विद्यातत्वे च । तस्मान्न कर्मात्र   
भोगकारणम् । किं त्वीश्वरेच्छैव । न च शिवस्यात्र वैषम्यनैर्घृण्ये;   
तत्र दुःखरूपभोगाभावात् । तस्माच्छुद्धाध्वनि मलपरिपाकाधीनः   
सुखात्मैव भोगः ।  
  
२९) उक्तं च श्रीमत्पौष्करे --  
  
किञ्च कर्मान्वयाभावाच्छुद्धाध्वानो न बन्धकाः ॥ इति ॥  
(पौ बिन्दु प श्लो ४३)  
  
तथा --  
  
अध्वायं भोग्य उद्दिष्टो भोगो रागादिभिः स्थितः ।  
अत्र तेषामभावेन कथं भोगो महेश्वर ॥  
  
ईश्वरः --  
  
अत्रापि कलामुख्यानि सन्ति तत्त्वान्यधो यथा ।  
किन्तु तान्यत्र शुद्धानि बैन्दवानि द्विजोत्तमाः ॥  
(पौ बिन्दु प श्लो ५६-५७)  
  
तथा --  
  
शुद्धान्येतानि तत्त्वानि रुद्राणूनां महात्मनाम् ।  
विचित्रपुरमालाभिः खचितानि महान्ति च ॥  
दिव्यश्रीभिर्महाश्चर्यैर्भोगैर्दुःखविवर्जितैः ।  
तनुभोगेन्द्रियाद्यैश्च वर्जितान्युन्नतानि च ॥ इति ॥  
(पौ बिन्दु प श्लो ३४-३५)  
  
तथा --  
  
शुद्धाध्वनि महाभोगः कर्म नास्तीति चोदितम् ।  
कथं तद्वर्तिनां भोगो विचित्रस्तद्वदेश्वर ॥  
  
ईश्वरः --  
  
न कर्म भोगवैचित्र्ये कारणं शुद्धवर्त्मनि ।  
मलस्य परिपाको यो विचित्रः सोऽत्र कारणम् ॥  
यस्य प्रकृष्टस्तत्पाको भोगतत्त्वे स भोगभुक् ।  
इतरस्त्वीशविद्याख्यतत्त्वयोर्भोगभाग्भवेत् ॥  
किं कर्मणात्र विप्रेन्द्रा यत्रेच्छाभोग इष्यते ॥ इति ॥  
(पौ बिन्दु प श्लो ४५-४८)  
  
तथा --  
  
नैवेह शम्भोर्नैर्घृण्यं भवतीह कदाचन ॥  
दुःखेषु हि नियुञ्जानो निर्घृणो नापरत्र च ।  
शुद्धेऽध्वनि सुखात्मैव भोग एवं स च स्मृतः ॥ इति ॥  
(पौ बिन्दु प श्लो ५२-५३)  
  
एतच्च शुद्धतत्वजातं प्रलयाकलसकलानां प्रेरककाण्ड   
इत्यभिधीयते ॥  
  
३०) अथ माया निरूप्यते । सा च मयति ददाति विश्वमिति वा,   
मात्यायाति विश्वमत्रेति वा अन्वर्था ॥ तदुक्तं पौष्करे --  
  
मयत्यस्माज्जगद्विश्वं माया तेन समीरिता ॥ इति ॥  
(पौ मा प श्लो १)  
  
अन्यत्र --  
  
माति यत्र जगत्सुप्तौ सृष्ट्वा वा याति सा ततः ।  
माया तेन समाख्याता तत्त्वमुक्तं गुरुत्तमैः ॥ इति ॥  
  
इयमपि कलादेः पृथिव्यन्तस्य कार्यजातस्योपादानभूता जडा   
भगवतः परिग्रहशक्तिः । सा चैका । बहुत्वे प्रमाणाभावात् । नित्या;   
मूलकारणत्वात् । अनित्यत्वे प्रलये कर्मणां निराश्रयत्वप्रसङ्गात् । न च   
बिन्दुस्तदाश्रयः; तस्य कर्मोत्तरत्वात् । नाप्यात्मानः ; तेषां   
जडत्वप्रसङ्गात् । सा च व्यापिनी; सर्वत्र कार्योपलम्भात् ।  
  
३१) तदुक्तं पौष्करे --  
  
नित्यैका व्यापिनी वस्तुरूपा कर्माश्रयाशिवा ॥ इति ॥  
(पौ मा प श्लो २)  
  
श्रीमन्मृगेन्द्रे च --  
  
तदेकमशिवं बीजं जगतश्चित्रशक्तिमत् ।  
सहकार्यधिकारान्तसंरोधि व्याप्यनश्वरम् ॥  
कर्तानुमीयते येन जगद्धर्मेण हेतुना ।  
तेनोपादानमप्यस्ति न पटस्तन्तुभिर्विना ॥  
तदचेतनमेव स्यात्कार्यस्याचित्त्वदर्शनात् ।  
(मृ प्र ९ श्लो २-४)  
  
तदाधाराणि कार्याणि शक्तिरूपाणि संहृतौ ॥  
विकृतौ व्यक्तिरूपाणि व्याप्रियन्तेऽर्थसिद्धये ॥ इति ॥  
(मृ प्र ९ श्लो १३)  
  
तथा पौष्करे --  
  
नित्यैषाऽशेषकार्याणां कारणत्वाद्यदन्यथा ।  
न तन्नित्यं यथा तन्तुस्तस्मान्मायाप्यनश्वरा ॥  
अनित्यैषा यदीष्येत कर्मणां कुत्र संस्थितिः ।  
न बिन्दुः कर्मणां स्थानं बिन्दुः कर्मोत्तरो यतः ॥  
न चात्मनि स्थितिस्तेषां यस्मादात्मा जडो भवेत् ॥ इति ॥  
(पौ मा प श्लो २७-२९)  
  
३२) अस्याश्च विचित्रशक्तित्वं विचित्रकार्यजनकतया । अनात्मनि   
देहादावात्मभ्रमहेतुतया मोहिनीत्वं च । एषा च सर्वेषां सकलानां   
साधारणी, प्रलये लीनदेहानां तेषां सूक्ष्मस्थूलात्मकदेहादेः   
कारणम् । उक्तं च पौष्करे --  
  
साधारणी च सर्वेषां सकलानां मुनीश्वराः ।  
प्रलये लीनदेहस्य कर्मिणोऽणोरहर्मुखे ॥  
देहादेः कारणं माया सूक्ष्मस्थूलात्मकस्य तु ॥ इति ॥  
(पौ मा प श्लो २-३)  
  
इयञ्च वस्तुरूपा वस्त्वात्मकस्य जगतः कारणत्वात् ।  
  
३३) ननु प्रपञ्चस्य वस्त्वात्मकत्वमसिद्धम्;   
प्रमाणप्रमेयसम्बन्धानां दुर्निरूपत्वात् । तथा हि -- न   
तावत्प्रत्यक्षम्; प्रमात्रादिभेदरूपस्येतरनिषेधस्य घटमहं   
जानामीति विधिविषयकप्रत्यक्षविषयत्वाभावात् । अतः   
प्रमातृभिन्नप्रमेयसद्भावे न प्रत्यक्षं प्रमाणम् । व्याप्तेरपि   
तन्मूलत्वेनानुमानमपि नात्र प्रमाणम् ।   
प्रत्यक्षादिविरुद्धविषयस्यागमस्य ग्रावप्लवनादिवाक्यवन्न स्वार्थे   
प्रमाण्यम् । तस्मात्प्रपञ्चसद्भावे न किञ्चिन्मानम् । अस्तु वा   
प्रमाणप्रेमयसद्भावः; कस्तयोः सम्बन्धः ? न   
तावत्तादात्म्यलक्षणः सम्बन्धः; तथात्वे स्वप्नज्ञानजनकस्य   
स्वाप्निकपदार्थस्य सत्यत्वप्रसङ्गः । तस्मात्प्रपञ्चमिथ्यात्वे   
तन्मूलभूतमायापि मिथ्येति ।  
  
३४) अत्रोच्यते -- अस्ति तावत्सत्यप्रमेयगोचरं प्रत्यक्षम् । तथा हि --   
स्थाणुर्वा पुरुषो वेति संशये नायं पुरुषः; स्थाणुरेवेति   
कोट्यन्तरनिषेधपुरस्सरं जायमानं प्रत्यक्षं कथं न   
तद्भेदगोचरम् ? न चास्य सविकल्पत्वेन भ्रान्तत्वम्; बाधाभावात् । न हि   
वक्रकोटरादिमत्वेन स्थाणुत्वे निश्चिते तस्य कदाचिद्बाधः सम्भवति । न   
च रज्जुसर्पादावेवं बाधाभावः । तस्य सर्वलोकसिद्धत्वात् । किं च   
रज्जुसर्पयोः साम्येन भ्रान्तिस्तत्र सम्भवति । चैतन्यस्य घटादिरूपतया   
प्रतीतौ न किञ्चन सादृश्यं पश्यामः । अपि च प्रमेयस्य   
निर्विकल्पकविषयत्वेऽपि भेदप्रत्यक्षसिद्धिः । अन्यथा अगृहीतभेदस्य   
पुंसो देवदत्तो ब्राह्मणोऽयमिति व्यावृत्तविषयकमुत्तरं सविकल्पकं   
कथं जायेत । किञ्च प्रपञ्चमिथ्यात्वगोचरं प्रमाणं मिथ्या वा न   
वा ? आद्ये प्रपञ्चस्य सत्यत्वं सिद्धम् । द्वितीये तु मिथ्यात्वहेतोस्तत्र   
व्यभिचारः । तस्मात् प्रपञ्चस्य सत्यत्वं सिद्धम् । न च ज्ञानज्ञेययोः   
सम्बन्धानुपपत्तिः; विषयविषयिभावस्य सम्बन्धस्य विद्यमानत्वात् ।   
तस्मात्सर्वस्य जगतः सत्यत्वात्तन्मूलभूतमायापि सत्येति सिद्धम् ॥  
  
३५) तदुक्तं श्रीमत्पौष्करे --  
  
न हि प्रपञ्चो वस्त्वात्मा प्रमाणानामभावतः ।  
प्रमेयाभावतस्तद्वत्सम्बन्धाभावतोऽपि च ॥  
प्रपञ्चोऽयं प्रमात्रादिभेदात्मा नाक्षगोचरः ।  
यतः प्रत्यक्षमर्थानां विधातृ न निषेधकम् ॥  
निषेधमन्तरा भेदो न समस्ति कदाचन ।  
तस्मात्प्रपञ्चसद्भावे प्रत्यक्षं न तु साधकम् ॥  
व्याप्तेस्तत्पूर्वकत्वेन नानुमानमपि प्रमा ।  
प्रत्यक्षादिविरुद्धेऽर्थे नागमस्य प्रमाणता ॥  
तस्मात्प्रमेयाभावोऽपि प्रमाणाभावतः स्थितः ।  
अस्तु मानं प्रमेयं च सम्बन्धो दुर्लभस्तयोः ॥  
न तावज्ज्ञानघटयोर्योगस्तादात्म्यलक्षणः ।  
ज्ञानस्याभ्यन्तरत्वेन घटश्चाभ्यन्तरो भवेत् ॥  
नोत्पाद्योत्पादकात्मा प स्वप्नेऽप्यर्थस्तु सन् भवेत् ।  
एवं प्रपञ्चावस्तुत्वे वस्तु माया कथं भवेत् ॥  
अस्ति प्रमाणं सद्भावे प्रपञ्चस्य पुरातनम् ।  
प्रत्यक्षं तावदर्थानां प्रमाणं भेदगोचरम् ॥  
स्थाणुर्वा पुरुषो वेति सन्देहे स्थाणुरेव सः ।  
पुरुषो नेति भेदात्मा दृश्यते प्रत्ययोऽक्षतः ॥  
भ्रान्तोऽयं सविकल्पत्वाद्रज्जुवन्नेष्यतामिति ।  
सर्वेषां सर्वदा कुम्भः कुम्भ एवेष्यतेऽक्षतः ॥  
नैवं रज्जुः कदाचित्तु यतः सर्पायते नृणाम् ।  
मालायते तदन्येषां नैवं कुम्भघटादयः ॥  
किं चाहिरज्ज्वोस्साम्येन भ्रान्तिरत्रोपपद्यते ।  
चितो घटादिरूपेण प्रतीतौ का समानता ॥  
निर्विकल्पाक्षबोधेऽपि भेदात्मा प्रत्ययः स्थितः ।  
अन्यथोत्तरविज्ञानं व्यावृत्तं नोपजायते ॥  
अगृहीतार्थभेदस्य तन्नामादिविशेषवत् ।  
किं च येन प्रमाणेन प्रपञ्चाभाव उच्यते ॥  
तत्प्रमाणं प्रमाणं वा न वेति परिचिन्त्यताम् ।  
प्रमाणं चेत्प्रपञ्चोऽस्ति तत्तदन्तर्गतं यतः ॥  
यद्यप्रमाणं सुतरां भावरूपं जगद्भवेत् ।  
सम्बन्धो ज्ञानघटयोर्ज्ञाप्यज्ञापकलक्षणः ॥  
एवं वस्त्वात्मकं विश्वं भवेत्कथमवस्तुजम् ।  
तस्माद्वस्त्वात्मिका माया स्थिता विश्वस्य कारिणी ॥  
(पौ मा प श्लो १०-२६)  
  
३६) अस्याः सद्भावे मानं तु, कलादिक्षितिपर्यन्तं   
तत्त्वजातमविभागेन कारणे कुत्रचित्प्रलीनम्, एकस्य कार्यत्वे सति   
विभक्तत्त्वात्, बीजे स्कन्धपलाशादिवत्; कलादिकं सोपादानम्, कार्यत्वात्,   
घटवत्; प्रलयकालीनं कर्म किञ्चिदाश्रितम्, संस्कारत्वात्,   
सम्मतवदित्याद्यनुमानानि । न च कालेनार्थान्तरत्वम्; कालस्य   
वक्ष्यमाणरीत्या विनाशित्वेन तदानीमाश्रयत्वायोगात् ।  
  
३७) ननु कर्मणि सिद्धे तदाश्रयत्वेन मायासिद्धिः, तत्सद्भावे किं   
मानम् ? उच्यते -- प्राणिनां सुखदुःखभोगः किञ्चिदायत्तः,   
अस्याभाविकत्वात्, पाकजरूपवत्, इष्टापूर्तादिकं   
फलोत्पत्तिप्राक्क्षणवर्तिव्यापारकम्, तदुत्पत्तिपूर्वं विनष्टत्वे सति   
तज्जनकत्वात्, कृषिचिकित्सादिवदिति । न चेश्वरप्रसाद एव व्यापारोऽस्त्विति   
युक्तम्; तस्याविलम्बितत्वेन फलजनकतया समनन्तरमेव   
फलोत्पत्तिप्रसङ्गात् । उक्तं च पौष्करे --  
  
अविशिष्टे तु भोक्तृत्वे भुञ्जते दिवि केचन ।  
केचनावीचिमुख्येषु न स्यादेतदहेतुकम् ॥  
यत्तत्र हेतुः कर्मेति मन्तव्यं मुनिपुङ्गवाः ।  
उभयोः कृषिसाम्ये तु कश्चिद्धान्यानि यच्छति ॥  
न किञ्चिदपरस्तस्य कर्म कारणकं द्विजाः ॥ इति ॥  
(पौ मा प श्लो ३१-३३)  
  
३८) न च तत्प्रकृतिजन्यमिति वाच्यम्; प्रकृतेर्भोग्यत्वेन   
भोजकत्वायोगात् । ननु प्राकृतमेव बुद्धिधर्मरूपं कर्म,   
भावात्मतया भोग्यम्, कर्मात्मकतया भोजकमस्त्विति चेत्,   
बुद्धिधर्मरूपस्य तस्य भावमात्रात्मकत्वात् । तेषां च   
साम्याभावेन केनचित्प्रयोजकेन भवितव्यम् । न च स्वयमेव स्वस्य   
प्रयोजकमिति वाच्यम्; स्वात्मनि क्रियाविरोधात् । तथा चोक्तं पौष्करे --  
  
न चात्र प्रकृतिर्हेतुर्भोग्यत्वेन विरोधतः ।  
यद्भोग्यं भोजकं नैकं तस्मात्कर्मान्यदिष्यताम् ॥  
प्रकृतेः परिणामो यो बौद्धो भावाष्टकात्मकः ।  
स स्यात्कर्मात्मकोऽन्यस्तु भोग्यः स्यादिति चेन्मतिः ॥  
तदप्यसारं भावानां प्रत्ययात्मकता यतः ।  
प्रत्ययास्ते च विविधा दृश्यन्तेऽणुषु सर्वदा ॥  
न समास्तत्र केनापि हेतुना भाव्यमग्रजाः ।  
न च स्वयं स्ववैविध्ये हेतवस्त्वनवस्थितेः ॥ इति ॥  
(पौ मा प श्लो ३३-३७)  
  
३९) एतच्च कर्म त्रिविधम् । मनोवाक्कायरूपकारणभेदात् । तत्र   
मनोजन्यमिष्टदेवतानुध्यानपरस्त्रीजिहीर्षादिरूपम् । वाचिकं   
मन्त्रजपपरापवादादिरूपम् । कायिकं देवतार्चनागम्यागमनादि-  
रूपम् । तथा तन्न कारणत्रैविध्यात् त्रिविधकर्मकार्यं च सुखदुः-  
खादिकमाध्यात्मिकादिभेदेन त्रिविधम् । तत्र चित्तप्रसादोद्वेगादिक-  
माध्यात्मिकम् । चन्दनानुलेपनखड्गघातादिजन्यमाधिभौतिकम् ।   
अभिमतानभिमतवर्षातपादिजन्यमाधिदैविकम् । तथा   
लौकिकवैदिकाध्यात्मिकाधिमार्गिकमान्त्रभेदेन पञ्चविधं कर्म । तत्र   
वापीकूपादिनिर्माणाभक्ष्यभक्षणादिजनितं   
निवृत्तिकलाव्याप्ताध्वावधिभोगस्य तद्धेतुशरीरादेश्च जनकं लौकिकम्   
। ज्योतिष्टोमाद्यनुष्ठानजनितं   
प्रतिष्ठाकलाव्याप्ताध्वावधिभोगजनकं वैदिकम् । वैराग्यादिजन्यं   
विद्याकलाव्याप्ताध्वावधिभोगजनकमाध्यात्मिकम् । योगजन्यं   
शान्तिकलाव्याप्ताध्वावधिभोगजनकमाधिमार्गिकम् । विज्ञानजन्यं   
शान्त्यतीतकलाव्याप्ताध्वावधिभोगजनकं मान्त्रम् ।   
तदेतत्पञ्चविधमपि कर्म वैषयिकसुखदुःखादिहेतुतया पाशः ।   
एतत्कर्माश्रयत्वेन सिद्धाया मायायाः साक्षात्परम्परया चा जातानि   
कलादीन्येकत्रिंशत्तत्त्वानि । तत्र भोगेयत्तापरिच्छेदात्मकस्य कलनस्य   
हेतुः कालः लवत्रुट्यादिप्रतीतिविशेष्यो मायायाः प्राथमिको विकारः ।   
केचित्तु कलैव प्रथमो विकार इत्याहुः । अयं च सृष्टिकालः स्थितिकालः   
संहारकालश्चेति त्रिविधः ॥  
  
४०) नन्वस्य कथं कार्यत्वम् ? एकत्वे सति प्रवाहानादिकार्यजन-  
कत्वेनानादित्वात् । न च विशेषणासिद्धिः; भेदे मानाभावेन   
लाघवसहकृतेन मानेन कालसिद्धौ तदेकत्वस्यापि सिद्धेः । अत एव जडत्वे   
सत्यनेकत्वेन कार्यत्वमस्यानुमीयत इत्यपि न युक्तम्; विशेष्यासिद्धेः । न   
च पूर्वापरादिभेदः कालेऽनुभूयत इति वाच्यम्; य एव पूर्वः स   
एवान्यदा पर इति पूर्वापरादिभेदस्यौपाधिकत्वावश्यम्भावात् ।   
तस्मात्कालोऽनादिरेवेति, मैवम्; कालभेदस्यौपाधिकत्वे सर्वत्रोपाधिनैव   
तत्तत्कार्योपपत्त्या कालस्यैवासिद्धिप्रसङ्गात्, कालस्यैकत्वेऽधिकरणत्वेन   
तस्य सर्वकार्यहेतुतया कालविशेषव्यतिरेकप्रयुक्तस्य   
कार्यविशेषव्यतिरेकस्यानुपपत्तिप्रसङ्गाच्च । क्षणलवादिभेदे   
उपाधेरभावाच्च । तस्मात्कालस्य स्वाभाविक एव भेदः । अत एव जडत्वे   
सत्यनेकत्वादुत्पत्तिविनाशावपि ॥  
  
४१) नन्वेवं कथमात्मनां नित्यत्वम् ? नित्यकालवृत्तित्वस्यैव   
नित्यशब्दार्थत्वादिति चेत्, न; कालावच्छेदराहित्यस्यैव   
तदर्थत्वेनात्मनां नित्यत्वसम्भवात् । तौक्तं पौष्करे --  
  
कलादिभिस्त्रिभिस्तत्त्वैः प्रवृत्तं पुरुषं ततः ।  
लवत्रुट्यादिभिः कालः कलयत्यात्मवृत्तिभिः ॥  
ताश्च भौवनदेहोर्ध्वा एव यस्मात्क्रियास्तदा ।  
अतीतवर्तमानेष्यद्वृत्तीनां कारणं तु यत् ॥  
स काल इति मन्तव्यो भोग्यार्थोत्पादको नृणाम् ॥ इति ॥  
(पौ पाश प श्लो ४७-४९)  
  
तथा --  
  
काल एको विभुर्नित्य इष्यते कैश्चिदीश्वर ।  
तथा किमिति नेष्टोऽत्र भगवन्वक्तुमर्हसि ॥  
  
ईश्वरः --  
  
काल एको यदीष्येत क्रियातो नातिरिच्यते ।  
यस्मात्स्वतः क्रियायास्तु नास्त्यतीतादिरूपता ॥  
तस्या एव यदीष्येत सैव कालः प्रसज्यते ।  
ततश्च वर्तमानादिपदार्थानां मुनीश्वराः ॥  
वर्तमानादिरूपैस्तु कालैर्भिन्नैर्व्यवस्थितिः ।  
ततश्च नैकः कालोऽयं किन्त्वनन्तात्मवृत्तिकः ॥ इति ॥  
(पौ पाश प श्लो ५३-५६)  
  
तथा --  
  
जडत्वे सत्यनेकत्वान्न नित्योऽयं यथा घटः ।  
अनित्यस्य सतस्तस्य विभुत्वं विनिवारितम् ॥ इति ॥   
(पौ पाश प श्लो ६१)  
  
ऋषयः --  
  
अनित्यः काल उद्दिष्टस्तत्कथं नित्यतात्मनाम् ।  
नित्यकालानुवर्तित्वं नत्यत्वं तद्वदेश्वर ॥  
  
ईश्वरः --  
  
कालावच्छेदशून्यत्वान्नित्यत्वं कालवत्स्थितम् ।  
न हि कालस्य नित्यत्वं कालवस्त्वनवस्थितेः ॥ इति ॥  
(पौ पाश प श्लो ६४-६५)  
  
४२) न च महार्थसंहारे कालस्याप्युपसंहारात्तत्रापि   
कालान्तरापेक्षेति वाच्यम्; ईश्वरेच्छयैव तदुपपत्तेः । तदुक्तं तत्रैव --  
  
ऋषयः --  
  
मायोत्थत्वेन कालस्य विनाशित्वं व्यवस्थितम् ।  
कथं महार्थसंहारे नियमः कालतो भवेत् ॥  
  
ईश्वरः --  
  
स्वेच्छयैवोपसंहारे नियमं विदधाति सः ।  
ततः क्रियोपसंहारे कालापेक्षा न सम्मता ॥  
प्रलयेऽप्यनुगृह्णाति सृजत्यवति हन्ति च ।  
तिरोदधाति भगवान्न कालापेक्षया सदा ॥ इति ॥  
(पौ पाश प श्लो ६८, ७०-७१)  
  
४३) दिक्तु न तत्त्वान्तरं स्यात्; प्रेरकभोगभोग्यकाण्डेषु   
नियमेनापेक्षाभावात् । ननु किं सर्वात्मना दिशो न सन्त्येव ? न ; तास्तु   
सूर्याद्युपाधिघटिताः साधारणाः प्रतिपदार्थापेक्षया   
असाधारणाश्च धर्माधर्मव्यवस्थार्थमङ्गीक्रियन्ते ॥  
  
४४) नियमनस्य कारणं तत्त्वं नियतिः । इयं च मायाया एव   
द्वितीयो विकारः । नियमनं तु दुष्कर्मकर्तुस्तत्फलेन योजनम्,   
सुकृतफलस्याकर्तृसम्बन्धव्यावर्तनम्, तच्छरीरादेः   
पुरुषान्तरसम्बन्धिभोगाजननं च । इदमेव कार्यं नियतितत्त्वे   
प्रमाणम् । नियतितत्त्वाभावे हि दुष्कृतफलं न कश्चिदपि भुञ्जीत ।   
परकृतस्यापि सुकृतस्य फलमपरो भुञ्जीत । यज्ञदत्तशरीरमपि   
देवदत्तस्य भोगं जनयेत् ।  
  
४५) ननु दुष्कृतस्य फलजनकत्वनियमात्तदनुपभोगो ह्यप्रसक्त एवा   
न हि सामग्रीसत्त्वे कार्याभावप्रसक्तिवारणाय तत्त्वान्तरमुपेयते । न च   
दुष्कृतस्य फलजनकत्वनियमोऽसिद्धः; निषेधकशास्त्रस्यैव तत्र   
मानत्वात् । एवंसुकृतस्यापि कर्तृगतं फलं प्रत्येव   
स्वरूपयोग्यत्वादकर्तुः फलभोगोऽप्रसक्तः । अतो न तत्त्वान्तरं   
तद्वारणायाङ्गीकर्तव्यम् । न हि जलस्य दाहकत्ववारणाय तत्त्वान्तरं   
स्वीक्रियते । न च तस्य जनकत्वं कर्तृगतफलं प्रत्येवेत्यसिद्धम्;   
कर्तृगामिफले विहितेनात्मनेपदेन तत्सिद्धेः; कर्ता शास्त्रार्थवत्त्वात्   
(ब्र सू २-३-३३) इत्यादिन्यायेन तत्सिद्धेश्च । अन्यथा अनुष्ठानस्य   
वैफल्यप्रसङ्गाच्च । एवं शरीरस्यापि तत्तत्कर्मार्जितत्वेनैव   
तत्तद्भोगजनकत्वनियम उपपद्यत इति न तदनुरोधेनापि नियतितत्त्वसिद्धिः ।   
तस्मादन्यथासिद्धत्वान्नियमस्य न तादर्थ्येन नियतिरङ्गीकार्येति,   
मैवम्; दुष्कृतस्य फलजनकत्वनियमेऽपि न कर्तुः फलभोगनियमः;   
अन्यस्य फलसम्बन्धेनापि तदुपपत्तेः । एवं सुकृतस्यापि   
फलजनकत्वमात्रं श्रुत्या अवधारितम्, न तु कर्तरि   
फलसम्बन्धप्रापकत्वमपि । नन्वात्मनेपदादिना   
फलस्यकर्तृसम्बन्धोऽवधारित इति चेत् -- सत्यम् । अत एव तत्कारणतया   
नियतितत्त्वमुपेयम् । न च कर्मैव तत्रापि जनकम्; कृष्यादेः सस्यादिकं   
प्रतीव तस्य फलस्वरूपजनन एव चरितार्थत्वात्;   
पुरुषविशेषसम्बन्धप्रापणाय राजाज्ञादेरिव नियतेरप्यपेक्षितत्वात् ।   
एवं शरीरस्यापि तत्तत्कर्मार्जितत्वेऽपि न नियत्यभावे नियम उपपद्यते ।   
राजाज्ञाभावे तत्तत्कृष्यार्जितस्यापि सस्यादेस्तत्तद्भोगजनकत्वदर्शनात् ।   
ननु सर्वमपीदं नियमनं शिवशक्त्यैव भवतीति नियतिर्व्यर्थेति चेन्न;   
तस्य कॢप्ततत्तत्कारणसाहित्येन तत्तत्कार्यजनकतया   
केवलायास्तज्जनकत्वायोगात् । तस्मान्नियमनाय नियतितत्त्वमङ्गीकार्यम् ॥  
  
४६) नन्वातिवाहिकशरीरानुप्रविष्टेऽसाधारणे नियतितत्त्वे   
नियमनहेतुत्वसद्भावेऽपि साधारणस्य भुवनाद्याधारस्य न   
तद्धेतुत्वमिति कथं नियतितत्त्वम् ? तत्सद्भावे वा किं मानमिति चेन्न;   
तज्जातीयत्वेन तस्यापि नियमनजनकत्वात् । तत्सद्भावे त्वागम एव मानम् ।   
तदुक्तं श्रीमत्पौष्करे --  
  
समासेनाथ नियतिं शृणुध्वं मुनिपुङ्गवाः ।  
भोगायाभिप्रवृत्तस्य कलाविद्यादिवृत्तिभिः ॥  
कर्मणामार्जितानां तु फलापहरणे सति ।  
तद्विनाशे प्रवृत्तेयं नियतिः शिवशासने ॥  
न तद्वन्नियमेनापि मलमायाख्यकर्मणाम् ।  
प्रवृत्ता किन्तु तद्युक्तपुरुषस्यैव हे द्विजाः ॥  
अपि भोगेष्वनिच्छन्तं नियोजयति सा बलात् ।  
स्वार्जितेष्वेव नेहान्यैरार्जितेषु कदाचन ॥  
यदि सा न भवेदन्ये भुञ्जीरन्नार्जितं परैः ।  
राजाज्ञामन्तरा यद्वद्भुञ्जते दस्यवः परैः ।  
आर्जितानि तथैवेयमसामञ्जस्यनाशिका ।  
अनया नियतं तच्च यच्छरीरेन्द्रियादिकम् ॥  
अथ चेच्छाङ्करी शक्तिर्या सैव स्यान्नियामिका ।  
सत्यं न सा स्वतः किं तु नियतिव्यवधानतः ॥  
तत्सम्बन्धाद्विमुच्येरन् सैव चेन्नियतिर्यदि ।  
न कर्म स्वफलं पुंसां सम्बन्धयितुमर्हति ॥  
कर्मत्वात्कृषिवत्तस्मान्नेह कर्म नियामकम् ॥ इति ॥   
(पौ पाश प श्लो ७९-८७)  
  
४७) आत्मनो दृक्क्रियारूपचैतन्याभिव्यञ्जकं तत्त्वं कला ।   
अभिव्यक्तिश्चाच्छादकमलनिवृत्तिः । सापि नाच्छादकस्य स्वरूपविनाशः;   
किं त्वाच्छादनशक्तिविनाशेन तद्विशिष्टशक्तिनिवृत्तिः ।   
शैवालोदकन्यायेन कार्याक्षमत्वम् । एतत्सद्भावे मानं तु   
चैतन्याच्छादकस्य निवृत्तिः असाधारणकिञ्चिदायत्ता, कार्यत्वात्,   
सम्मतवत्, इत्यनुमानम् । अदृष्टादेः साधारणत्वान्न तेनार्थान्तरत्वम्   
। इयं च पुंसां कर्मानुसारेण मलस्यैकदेशनिवर्तनं करोति । उक्तं   
च --  
  
चैतन्यं ज्ञत्वकर्तृत्वरूपं तद्बलमात्मनः ।  
कलया व्यज्यते तत्तु तस्यैव हि तिरस्कृतम् ॥  
सर्वात्मना कला नैतच्चैतन्यं व्यञ्जयत्यणोः ।  
किं तु कर्मानुसारेण कला वृत्त्यैकदेशतः ॥ इति ॥  
  
४८) ननु दृक्क्रियाशक्त्यभिव्यक्तिर्बुद्धिधर्मेण यत्नेन भवतु;   
यत्नस्य चाभिव्यञ्जकत्वं त्वयाप्यभ्युपेयम्; अन्यथा   
मृत्पिण्डादिगोचरयत्नं विनापि कलामात्रेण दृक्क्रियाभिव्यक्त्या   
कुलालादेर्घटादिकर्तृत्वापत्तेरिति चेन्न; तस्य   
दृक्क्रियाशक्त्यभिव्यक्त्यनन्तरभावित्वेनाभिव्यञ्जकत्वानुपपत्तेः । तथा   
हि -- मृत्पिण्डादिगोचरो यत्नो मृदादिगोचरेण ज्ञानेन । तदपि   
मनोव्यापारेण । सोऽपि तद्गोचरेणाधिष्ठानेन । अधिष्ठानं   
चाभिव्यक्तदृक्क्रियाशक्तिरूपम् । न च तदभिव्यक्तिर्यत्नेन सम्भवति;   
यत्नस्याप्यभिव्यक्त्यधीनमनोव्यापाराधीनत्वात् । तस्मादन्यत्र यत्नस्य   
दृक्क्रियाशक्त्यभिव्यञ्जकत्वेऽपि प्राथमिके मनोव्यापारादौ कलाया एव   
दृक्क्रियाशक्त्यभिव्यञ्जकत्वमभ्युपेयम् । तस्माद्   
दृक्क्रियाशक्त्यभिव्यक्तये कलातत्त्वमभ्युपेयम् ॥  
  
४९) कलोद्वलितचैतन्यानां पुंसां विषयेषु प्रवर्तकं तत्त्वं   
विद्या । बुद्धि संवेदनं सकरणम्, क्रियात्वात्,   
सम्मतवदित्यनुमानेनेयं सिद्धा । तदुक्तं श्रीमत्पौष्करे --  
  
कलाया कर्तृभूतस्य बुद्धिलक्षणकर्मणः ।  
आलोकने यत्करणं सा विद्या शिवशासने ॥  
बुद्धिर्हि कर्म ग्राह्यत्वादात्मनो घटकुड्यवत् ।  
ग्राह्यं करणसापेक्षं दृष्टं रूपादिकं यथा ।  
ततस्तु चक्षुराद्यैश्च क्रमेणार्थे विनिश्चिते ।  
बुद्ध्यन्तैर्निश्चितार्थैस्तां पुमान् संवेत्ति विद्यया ॥ इति ॥  
(पौ पाश प श्लो ९-११)  
  
५०) न च मनसा अर्थान्तरत्वम् । तद्व्यापाराधीननिश्चयायत्तत्वात् ।   
बुद्धिव्यापारस्य च बुद्धिसंवेदनायत्तत्वात् । तस्माद्बुद्धिसंवेदनस्य   
मनोव्यापारात्पूर्वभावितया न तत्र मनो जनकम् । मनसः   
सङ्कल्पादिमात्रहेतुत्वेनैव सिद्धत्वाच्च । यद्यपि चिच्छक्त्यभिव्यक्तौ   
बुद्धिप्रकाशो हेतुतयाऽवश्यं कल्पनीयः; तथापि   
बुद्धिप्रकाशानुकूलेन्द्रियादिगोचरचिच्छक्त्यभिव्यक्त्यादौ विद्यैव हेतुः ॥  
  
५१) विषयानुरञ्जकं तत्त्वं रागः । तदुक्तं श्रीमत्पौष्करे --  
  
कलातो जायते रागः सद्यः पुंसां प्रवृत्तये ।  
अनिच्छन्नहि भुञ्जानो दृश्यते क्वचिदप्यणुः ।  
रागाद्भोग्येषु सक्तत्वाद्भोग्यं भोक्तुमतोऽर्हति ॥ इति ॥  
(पौ पाश प श्लो २६-२७)  
  
अयं च   
प्राथमिकेन्द्रियादिव्यापारानुकूलेच्छाशक्त्यभिव्यञ्जकत्वेन सिद्धः ।   
अन्यत्र बुद्धिधर्मस्याभिषङ्गाभिव्यञ्जकत्वेऽपि तत्र रागतत्त्वस्यैव   
व्यञ्जकत्वात् । तथा बुद्धिधर्मस्याभिषङ्गहेतुत्वेनापि   
तत्सिद्धिर्द्रष्टव्या ॥  
  
५२) ननु तत्र सुखादिसाधनताज्ञानमेव जनकम् । न च विरक्तस्य   
तस्मिन्सत्यपि अभिषङ्गो नोपलभ्यत इति युक्तम्; तत्र तस्य   
विषयदोषदर्शनादिना तदनुत्पत्तेस्त्वयाप्यभ्युपेयत्वात् । अन्यथा   
रागतत्वेन तत्र तस्य त्वन्मतेऽप्यभिषङ्गोत्पत्तेरप्रतीकारात् ।   
नियतविषयाभिलाषं प्रति रागतत्वस्य हेतुत्वा योगेन   
सुखादिसाधनताज्ञानस्यैव हेतुत्वौचित्याच्च ।   
तस्माद्बुद्धिधर्मोऽभिषङ्गो विषयसौन्दर्यायत्तो न रागतत्वाधीन इति,   
मैवम्; विषयसौन्दर्याधीनस्यापि विषयविशेषाभिषङ्गस्य   
माञ्जिष्ठकादिरागस्य त्रिफलाकषायाधीनत्ववदिच्छाशक्तिसामान्या-  
भिव्यञ्जकरागतत्वाधीनत्वात् ॥  
  
५३) आत्मनः प्रकृतिभोक्तृत्वप्रयोजकं तत्वं पुरुषतत्वम् । इदं च   
कलादिपञ्चकञ्चुकेनाविद्यया चारब्धम् । एतच्च सकलस्यैवाणोर्भोजकम्   
। न विज्ञानप्रलयाकलयोः । तयोः कलादिसंस्पर्शाभावात् । न च   
कलादिकमेव तत्र प्रयोजकमस्तु, किमन्तरा तत्वान्तरेणेति वाच्यम् । तस्य   
कार्यान्तरजनकतयैव कॢप्तत्वादिहापि तस्यैव प्रयोजकत्वे   
तत्वसाङ्कर्यप्रसङ्गात्; विज्ञानाकलस्येव सकलस्यापि भोक्तृत्वायोगाच्च ।   
नाप्यविद्यादिः पुंस्त्वप्रयोजकः; कलाद्यभावे पुंसः कर्तृत्वायोगात् ।   
तस्मात्प्राकृताविद्यादिसहितकलाद्यारब्धं प्राकृतभोगप्रयोजकं   
पुंस्तत्वमभ्युपेयम् ।  
  
५४) उक्तं च श्रीमत्पौष्करे --  
  
पञ्चकञ्चुकसंयुक्तः प्रकृतिं भोक्तुमुद्यतः ।  
अविद्यादिसमायुक्तः पुरुषः परिकीर्तितः ॥  
न विज्ञानाकलस्तेन नापि प्रलयकेवलः ।  
पुरुषाख्यां लभेद्यस्मान्नाविद्यादिविवर्जितः ॥  
तस्मात्सकल एवाणुर्लभते पुरुषाह्वयम् ।  
कलादिपञ्चकस्यैव यदि पुंस्त्वे निमित्तता ॥  
तदा प्रकृतिभोक्तृत्वं न स्याज्ज्ञानाकले यथा ।  
तथाऽविद्यादिमात्रस्य नापि पुंस्त्वे निमित्तता ॥  
कलाद्यभावे कर्तृत्वाभावाद्भोक्ता कथं भवेत् ।  
प्राकृतो य्स्त्वविद्यादिः पुंसां पुंस्त्वमलः स्मृतः ॥  
तदाक्रान्तः कलाद्याढ्यः पुरुषस्तेन सम्मतः ॥ इति ॥  
(पौ पुं प श्लो १-६)  
  
प्रयोगश्च -- अणोः प्रकृतिभोगः प्रतिनियतकिञ्चिदायत्तः, कार्यत्वात्,   
सम्मतवदिति । इदं च तत्वं प्रतिपुरुषनियतमेव ॥  
  
५५) ननु दीक्षायां पुंस्तत्वे भुवनान्युक्तानि । कथं तेषां   
तत्रावस्थानमिति चेदुच्यते । गङ्गायां घोष इत्यादिवद्भोग्यतया   
पुरुषसन्निकृष्टायाः प्रकृतेर्मस्तक एव तेषामवस्थानसम्भवात् ।   
उक्तं च तत्र --  
  
दीक्षायां च पुरा पुंसि भुवनान्युदितानि हि ।  
कथमत्र स्थितिस्तेषां छिन्धि सन्देहजं तमः ॥  
  
ईश्वरः --  
  
यत्र लक्षणया वृत्त्या भुवनस्थितिरीरिता ।  
ततस्तत्प्रान्तवर्तिन्यां प्रकृतावेव कल्प्यताम् ॥  
गङ्गायां ग्राम इत्युक्ते तत्तटे कल्प्यते तथा ॥ इति ॥  
(पौ पुं प श्लो ७-९)  
  
एतानि मायादीनि पुरुषान्तानि सप्त तत्त्वानि शुद्धाशुद्धरूपाणि   
भोजयितृकाण्ड इत्यभिधीयन्ते ॥  
  
५६) गुणादिपृथिव्यन्तमूलोपादानं प्रकृतिः । इयं च   
श्रीकण्ठशक्तिक्षोभ्या कलातो जायते । ननु गुणोपादानं न प्रकृतिः;   
किं तु साम्यावस्थां प्राप्ता गुणा एव । ते च परमकारणम् । कार्यत्वे   
मानाभावात् । तत् एव महदहङ्कारादयः प्रकृतिविकृतिरूपा जायन्त इति   
चेन्न; गुणानां जडत्वे सत्यनेकत्वेन कार्यतया परमकारणत्वायोगात् ।   
न च गुणानां नानात्वेऽपि तेषां साम्यमेकमेव । तदेव च प्रकृतिरिति   
युक्तम्; साम्यस्यैकत्वेऽपि गुणानां नानात्वेनोपादानसापेक्षतया   
उपादानान्तरस्य कल्पनीयत्वात् । गुणवैषम्ये सति साम्यस्योपादानस्य   
निवृत्त्या कार्यस्यापि निवृत्तिप्रसङ्गाच्च । तेषां गुणत्वान्न तत्त्वेषु   
गणना । उक्तं च --  
  
गुणादिक्षितिपर्यन्तं तत्त्वजातं यतो भवेत् ।  
तदव्यक्तमिति प्रोक्तं क्षोभ्यं श्रीकण्ठविक्रमैः ॥  
  
ऋषयः --  
  
गुणा एव समावस्थां प्राप्ताः प्रकृतिरुच्यते ।  
तत्कथं तदुपादानं प्रकृतिः प्रतिपाद्यते ॥  
  
ईश्वरः --  
  
न गुणानां समावस्था प्रकृतिः शिवशासने ।  
अचेतनत्वेनैकत्वाद्गुणानां मुनिपुङ्गवाः ॥  
इष्टं कारणपूर्वत्वं तत्तु प्रकृतिसञ्ज्ञितम् ॥ इति ॥   
(पौ पुं प श्लो १८-२१)  
  
५७) एतानि कलादिपर्यन्तानि सप्त तत्त्वानि भोजयितृकाण्ड इत्युच्यन्ते ।   
अस्मादेव प्रकृतितत्त्वाद्वैषम्योन्मुखगुणत्रयरूपं   
ज्ञानोल्लेखमात्रजनकं गुणाव्यक्तापरपर्यायं चित्ताख्यं   
तत्त्वमुत्पद्यते । चित्तं महान् गुणः अव्यक्तमिति   
कार्यमायापरपर्यायप्रकृत्यधोभागपर्यायनामानि । अयं च गुणः   
सत्त्वरजस्तमोभेदेन त्रिविधः । तत्र प्रकाशवृत्तिकं सत्त्वम् ।   
प्रवृत्त्यादिवृत्तिकं रजः । नियमनादिवृत्तिकं तमः । उक्तं च --  
  
क्रिया प्रकाशनिष्ठात्मा रजादिगुण ईरितः ॥  
  
तथा --  
  
स्थैर्यं धैर्यं तथा दाक्ष्यं मार्दवं लघुतापि च ।  
सन्तोषमार्जवं शौचं व्यवसायः क्षमा स्मृतिः ॥  
सौहित्यं परमौत्सुक्यं दान्तिः शान्तिर्दया परा ।  
सत्त्वस्य वृत्तयः प्रोक्ताः रजसश्चाथ कथ्यते ॥  
शौर्यं क्रौर्यं महोत्साहः साभिमानः सकल्कता ।   
दार्ढ्यं च निर्दयत्वं च भोगो डम्भो रजोगुणाः ॥  
अरतिर्मन्दता दैन्यं पैशुन्यं गुरुता तथा ।  
निद्राधिक्यं मदालस्यं निरोधो मूढता च या ।  
तमसो वृत्तयः प्रोक्ता विभिन्नाः सर्वजन्तुषु ।  
एवं सङ्क्षेपतो विप्रा गुणतत्त्वमुदाहृअतम् ॥ इति ॥  
(पौ पुं प श्लो २१; ३७-४१)  
  
५८) यद्यपीन्द्रियतन्मात्रादीनाम्   
अहङ्काराख्यैकतत्त्वोपादानकत्वेऽपि यथा नैकतत्त्वता तथा   
गुणानामप्येकतत्त्वता न युक्ता; तथापि सम्भूयैव कार्यकारित्वेन   
तत्त्वैक्यं युक्तम् । न च सर्वत्र कार्ये सर्वस्य गुणस्य जनकतया इदं   
सात्त्विकमिदं राजसम् इत्यादिव्यपदेशः कथमिति युक्तम्; तत्तद्वत्तीनां   
प्रकाशादीनां प्राचुर्येण तस्योपपत्तेः । गुणसद्भावे मानं तु --   
सुखदुःखमोहादिकं किञ्चिज्जन्यम्; कार्यत्वात्, सम्मतवदिति । न च   
विषयविशेषज्ञानेनैव तदुपपत्तिः; एकस्यैव वनितादेर्विषयस्य   
पुरुषभेदेन सुखदुःखादिजनकत्वात् । तथा हि - चैत्रस्य पद्मावत्यां   
प्रीतिः, तामविन्दतो मैत्रस्य दुःखम्, तत्सपत्नीनां च मात्सर्यान्मोहः ।   
पद्मावत्यां च सर्वे भावा व्याख्याताः । न च   
स्वीयत्वपरकीयत्वाभ्यां विशेषः; साधारणेऽपि सङ्गीतादौ   
पुरुषभेदेन सौमनस्यवैमनस्यादेर्दर्शनात् । न च तथापि   
गुणक्रियारब्धे विषये कथं पुरुषभेदेन सुखदुःखादिकमिति युक्तम्;   
यस्य गुणस्य यदा यं प्रत्युद्भवस्तदा तं प्रति तत्कार्यं   
सुखादिकमुत्पद्यत इति व्यवस्थोपपत्तेः ।  
  
५९) अस्मादेव चित्ततत्त्वादुद्भूतसत्त्वं न्यग्भूतरजस्तमस्कं   
बुद्धितत्त्वमुपजायते । सा बुद्धिर्द्विविधा । अध्यवसायिनी अनध्यवसायिनी   
चेति । तत्राध्यवसायिन्यां बुद्धौ संस्कारस्यावस्थानम् । एतत्सद्भावे   
मानं तु इष्टापूर्तादिजनितमपूर्वं किञ्चिदाश्रयकम्, संस्कारत्वात्,   
सम्मतवत् । न चात्मनां तदाश्रयत्वम्; विकारित्वप्रसङ्गात् । तथा   
निश्चयः किञ्चिदायत्तः, कार्यत्वात्, सम्मतवत् । तथा धर्मज्ञानादयो   
गोणाः किञ्चिन्निष्ठाः, गुणत्वात्, सम्मतवत्; तथा   
स्मृतिजनकसंस्काराश्रयत्वेनापि तत्सिद्धिः ।  
  
६०) उक्तञ्च --  
  
गुणतत्त्वापरा बुद्धिरभवन्मुनिपुङ्गवाः ।  
रजस्तमोभ्यां न्यग्भूता वृत्तिः सत्त्वेन चोत्कटा ॥  
सा बुद्धिरुदिता तन्त्रे विषयाध्यवसायिनी ।  
बोधोऽत्र द्विविधो प्रोक्तो विषयाध्यवसायकः ॥  
अन्योऽनध्यवसायात्मा व्यवसायात्मकस्तु यः ।  
सा बुद्धिरितरस्त्वात्मस्वभावो ग्राहकात्मनः ॥  
किञ्च प्रपातटाकादिक्रियाः कॢप्ताः फलार्थिभिः ।  
समनन्तरमेवेह न यच्छन्ति फलानि तु ॥  
आमुष्मिकत्वात्किं तूर्ध्वं विनष्टा अपि ताः क्रियाः ।  
फलकालानुवर्तित्वात् संस्कारोऽपूर्वसञ्ज्ञितः ॥  
कल्प्यते न स पुंसि स्याद्विकारित्वेन हेतुना ।  
कृष्यादेरपि संस्कारो न पुंसि परिदृश्यते ॥  
कुर्वन्ति यत्र संस्कारं क्रिया साष्टगुणा मता ।  
एवं ज्ञानादिसंस्कारोऽप्यूह्यतां मुनिपुङ्गवाः ॥ इति ॥  
(पौ पुं प श्लो ४२-४९)  
  
६१) ते चाष्टगुणाः   
धर्मज्ञानवैराग्यैश्वर्याधर्माज्ञानावैराग्यानैश्वर्याणि । तत्र   
धर्मज्ञानवैराग्यैश्वर्याणि सात्त्विक्यो वृत्तयः । अवैराग्यं तु राजसम् ।   
अधर्माज्ञानानैश्वर्याणि तामसानि । अत्र धर्मो द्विविधः यमो,   
नियमश्चेति । तत्र यमः पञ्चविधः,   
  
अहिंसा सत्यमस्तेयं ब्रह्मचर्यमकल्कता ॥ इति ॥  
  
नियमोऽपि पञ्चविधः,   
  
अक्रोधो गुरुशुश्रूषा शौचं सन्तोष आर्जवम् । इति ॥  
  
६२) तत्राहिंसा नाम परेषु द्रुह्यत्स्वपि तेषु दुःखानुत्पादनम् ।   
शास्त्रीयहिंसाप्याहिंसा । सत्यं तु आपद्भीतिगतेनाप्यसत्यानुल्लेखः ।   
गुरुदेवताब्राह्मणार्थेऽसत्योल्लेखश्च सत्यम् । अस्तेयं नाम अनीत्या   
परवित्तस्य स्वीकाराभावः । श्रुतदृष्टविशिष्टवस्तुनस्तृणीकारोऽपि ।   
ब्रह्मचर्यं नाम प्रार्थयन्त्यामपि स्त्रियां मातृवद्बुद्धिः,   
विकाराभावोऽपि । अपकारेऽपि कालुष्याभावोऽकल्कता । एते च यमाः पञ्च   
। अक्रोधो नाम ताडनेऽपि कोपाभावः । गुरुशुश्रूषा नाम   
गुर्वादीनामाज्ञानुपालनम्, नित्यादिकर्मसु श्रद्धा च । शौचं नाम   
मृदम्भोभिः शरीरशोधनम्, भावशुद्धिश्च । सन्तोषो नाम   
लाभालाभयोः समत्वम् । आर्जवं नाम कौटिल्याभावः । एते पञ्च   
नियमाः । ज्ञानं तु दशविधम् । तन्मुक्तिप्रकरणे वक्ष्यते । वैराग्यमपि   
व्याध्यादिसकलविषयानुभवतृप्त्याध्यात्मिकादिदुःख --   
द्रव्यार्जनादिदुःख -- स्निग्धवियोग -- स्त्रीदोषदर्शनदेहदुष्पूरताप्रति-  
ग्रहादिशास्त्रज्ञानहेतुकं प्राक्तनपुण्यपरिपाकमात्रहेतुकं चेति   
दशविधम् । ऐश्वर्यमप्यणिमादिभेदेनाष्टविधम् ।   
तल्लक्षणमप्युदाहरिष्यमाणवचनेषु स्फुटम् । अधर्मोऽपि हिंसा --   
चौर्य --मिथ्याकथनागम्यागमनापकार -- प्रत्यपकार -- मात्सर्य --   
नित्यकर्मादिलोपाशौचासन्तोष -- कौटिल्यभेदेन दशविधः । अज्ञान-मपि   
तमो- मोह- महामोह-तामिस्रान्धतामिस्रभेदेन पञ्चविधम् । तत्र तमो   
नामानात्मन्यात्मभावः । तच्च चार्वाकादिदर्शनभेदेन दशविधम् ।   
मोहो नाम अणिमाद्यष्टैश्वर्यसिद्धौ तत्परत्वप्रतिपत्तिः । महामोहस्तु   
दिव्यादिव्यभेदेन दशधा भिन्नेषु शब्दादिषु परत्वाध्यवसायः ।   
तामिस्रो नाम दिव्यादिव्यभेदेन दशविधानां शब्दादीनाम्   
अणिमाद्यष्टकस्य च नाशात्तापः । अन्धतामिस्रो नाम   
शब्दादिष्वणिमादिषु च परेण भुज्यमानेषु तदसहनम् ।   
अवैराग्यमप्यतुष्टिवैचित्र्याच्छतविधम् । अनैश्वर्यमप्यष्टविधम् ।   
इदञ्चाशक्तिवशाद्भवति, अशक्तिश्च षट्सप्तत्यधिकशतसङ्ख्याका ।   
एवं च धर्मो दशविधः । ज्ञानमशीतिः । शतसङ्ख्यो विरागः ।   
चतुष्षष्टिविधमैश्वर्यम् । अधर्मो दशविधः । अज्ञानं चतुष्षटिः ।   
अवैराग्यं शतम् । अनैश्वर्यं चतुरशीत्यधिकं शतम् । आहत्य   
बुद्धेर्वृत्तयो द्वादशाधिकषट्छतसङ्ख्याकाः ।  
  
६३) उक्तं च श्रीमत्पौष्करे --  
  
धर्मो ज्ञानं च वैराग्यमैश्वर्यं बुद्धिवृत्तयः ।  
त्रयोऽत्र धर्ममुख्यास्तु सात्त्विकाः परिकीर्तिताः ॥  
रागस्तु राजसः शिष्टास्तामसाः परिकीर्तिताः ।  
एते धर्मादयश्चाष्टौ भावयन्ति यतस्ततः ॥  
लिङ्गाभावाः समुद्दिष्टाः पठ्यन्ते ते क्रमेण तु ।  
धर्मश्च द्विविधस्तत्र यमश्च नियमस्त्विति ॥  
चित्तस्य संयमस्तत्र स यमः परिपठ्यते ।  
अशास्त्रीयक्रियात्यागाच्छास्त्रीयेष्वपि कर्मसु ॥  
नियमः पठ्यते शास्त्रैर्योऽयमिन्द्रियसंयमः ।  
यमः पञ्चविधोऽहिंसा सत्यमस्तेयमेव च ॥  
ब्रह्मचर्यमकल्कत्वं यम एवं तु पञ्चधा ।  
अक्रोधो गुरुशुश्रूषा शौचं सन्तोष एव च ॥  
आर्जवं चेति नियमः पञ्चधा परिकीर्तितः ।  
परेषु दुःखानुत्पादोऽहिंसा द्रोहशतैरपि ॥  
सा न हिंसेति विज्ञेया या हिंसा शास्त्रचोदिता ।  
आपदो भीतितो वापि न तथ्यं सत्यमुच्यते ॥  
असत्यमपि तत्सत्यं गुरुदेवप्रयोजनम् ।  
अदत्तास्वीकृतिस्त्यागो वित्तस्यान्यायजस्य च ॥  
श्रुतस्य परिदृष्टस्य तृणीकारोऽप्यचोरता ।  
कर्मणा मनसा वाचा श्रवणाद्दर्शनादपि ॥  
मातृवन्मन्यते नित्यं प्रार्थयन्त्यामपि स्त्रियाम् ।  
तदेव ब्रह्मचर्यं स्याच्छेषा व्रतविडम्बकाः ।  
स्वच्छता समता प्रीतिरपकारशतैरपि ॥  
कालुष्यं नोत्सहेद्वैरं सेयमुक्ता ह्यकल्कता ।  
एते पञ्च यमाः प्रोक्ता यतीनां सुशिवात्मनाम् ॥  
नित्यं प्रध्वस्तकालुष्यो न कोपस्ताडनादपि ।  
देवानां शिवभक्तानां पित्रोरपि गुरोरपि ॥  
आज्ञानुपालनान्नित्यं काम्यनैमित्त्यकर्मणाम् ।  
दानोपवासतीर्थानां श्रूताध्ययनयोरपि ॥  
श्रद्धया करणं पुंसां शुश्रूषा परिकीर्तिता ।  
गात्रप्रक्षालनं शौचं मृदम्भोभ्यामुदाहृतम् ॥  
सन्तोष उदितस्तन्त्रे लाभेऽलाभे समा मतिः ।  
जानन्नपि च विप्रेन्द्रा जडवन्मूकवत्तथा ॥  
निवृत्तः परपीडायाः श्रद्धधानश्च भावतः ।  
आर्जवं तस्य तत्प्रोक्तं नियमस्त्विति पञ्चधा ॥  
ज्ञानं बुद्ध्यात्मकं यत्तद् गुणाव्यक्तान्तगोचरम् ।  
तस्मात्कैवल्यसंसिद्धिरिति तत्सिद्धिरुच्यते ॥  
अशीतिसङ्ख्यया सा च सङ्क्षेपात्परिकीर्तिता ।  
(पौ पुं प श्लो ४९-६७)  
  
६४) अथ वैराग्यभेदोऽपि सङ्क्षेपेणाधुनोच्यते ॥  
व्याध्यादिपीडितस्यास्य स्वदेहेऽपि विरागता ।  
सन्तुष्टः सर्वकार्येषु निःस्पृहत्वाज्जुगुप्सति ॥  
आध्यात्मिकादिदुःखेभ्यो वैराग्यं नियतं भवेत् ।  
आर्जने रक्षणे चोरहरणे द्रविणस्य यत् ॥  
दुःखं तन्मन्यमानस्य वैराग्यं सहसा भवेत् ।  
स्निग्धाद्वियुज्यमानः सन् रुदन् दुःखेन पीडितः ॥  
दुःखस्य कारणं स्नेह इति मत्वा विरज्यति ।  
कामुकस्तु स्त्रियां दृष्ट्वा किञ्चिद्वैराग्यकारणम् ॥  
सद्यो वैराग्यमायाति श्रेयसः प्राप्तिकारणम् ।  
सत्यन्ने ध्रियते देहः पानीयादौ च नान्यथा ॥  
एकहस्याप्यपाने च ग्लानिं बध्नाति तत्क्षणात् ।  
दुष्पूरोऽयमतो हेतोर्वैराग्यमुपजायते ॥   
क्वचित्प्रतिग्रहादिभ्यो वैराग्यमुपगच्छति ।  
अकस्माज्जायते कश्चिद्विरक्तः पुण्यवैभवात् ॥  
इत्येवं तुष्टयः प्रोक्ता दशधा शिवशासने ।  
अत्रैवान्तर्गताः सर्वास्तुष्टयोऽन्या द्विजोत्तमाः ॥  
एताश्च भूताद्यव्यक्ततत्त्वानां प्रापकत्वतः ।  
सम्भूय शतसङ्ख्यास्तु तुष्टयः शिवशासने ॥  
अथैश्वर्यंविभेदोऽपि लक्ष्यते लेशतोऽधुना ।  
बुद्ध्यात्मनोर्विभागेन स्थितमैश्वर्यमष्टधा ॥  
धर्मिणो ज्ञाननिष्ठस्य विरागेच्छोश्च धीमतः ।  
सत्त्वमुत्पादयेद्बौद्धमणोरैश्वर्यमिच्छया ॥  
अणिमा परमण्वादेरपि सूक्ष्मतरा स्थितिः ।  
लघिमा शीघ्रवेगित्वं पङ्कादावप्यमज्जनम् ॥  
महिमा व्याप्यवस्थानं बृहद्देहेन्द्रियादिभिः ।  
तृतीयं कार्यतः सिद्धमैश्वर्यमणिमादिकम् ॥  
प्राप्त्यादयो गुणाः पञ्च योगिनः करणात्मजाः ।  
मनसाभीष्टसंसिद्धिः प्राप्तिर्नाम गुणालयः ॥  
निर्माय स्त्रीसहस्राणि क्रीडाप्राकाम्यमाशु या ।  
आज्ञाविधानं ब्रह्मादौ तत्पूजा चेशिता मता ॥  
वशीकृतिर्वशित्वं स्याज्जगन्निर्माणमेव च ।  
भुञ्जानस्यास्य धर्माद्यैरबाधे गरिमा मतः ॥ इति ॥  
(पौ पुं प श्लो ८७-१०३)  
  
६५) एतच्चैश्वर्यं पार्थिवं पिशाचानामष्टगुणम् । राक्षसानां   
पार्थिवाप्यं षोडशगुणम् । यक्षाणां पार्थिवाप्यतैजसं   
चतुर्विंशतिगुणम् । गन्धर्वाणां पार्थिवाप्यतैजसवायव्यं   
द्वात्रिंशद्गुणम् । इन्द्रस्य पार्थिवाप्यतैजसवायव्याकाशीयं   
चत्वारिंशद्गुणम् । सोमस्य   
पार्थिवाप्यतैजसवायव्याकाशीयमानसमष्टाचत्वारिंशद्गुणम् ।   
प्रजापतेस्तु पार्थिवाप्यतैजसवायव्याकाशीयमानसाहङ्कारिकं   
षट्पञ्चाशद्गुणम् । ब्रह्मणस्तु   
पार्थिवाप्यतैजसवायव्याकाशीयमानसाहङ्कारिकबौद्धं   
चतुष्षष्टिगुणम् । उक्तं च शिवधर्मोत्तरे --  
  
तत्राष्टगुणमैश्वर्यं पार्थिवं पिशिताशिनाम् ।  
तत्सायुज्यगतानां च नराणां तत्समं स्मृतम् ॥  
रक्षसां षोडशगुणं पार्थिवाप्यं च तद्द्विधा ।  
एतन्निरवशेषेण यक्षेष्वन्यच्च तैजसम् ॥  
गन्धर्वाणां च वायव्यं याक्षं च सकलं स्मृतम् ।  
पाञ्चभौतिकमिन्द्रस्य चत्वारिंशद्गुणं महत् ॥  
सोमस्य मानसं दिव्यं यच्चाधः पाञ्चभौतिकम् ।  
सौम्यात्प्रजापतिस्थानमहङ्कारगुणान्वितम् ॥  
चतुष्षष्टिगुणं ब्राह्मं बौद्धमैश्वर्यमुत्तमम् ॥ इति ॥  
  
६६) तथा श्रीमत्पौष्करे --  
  
पिशाचानां यथोद्दिष्टमणिमादिगुणाष्टकम् ।  
रक्षसां द्विगुणं ज्ञेयं यक्षाणां त्रिगुणं भवेत् ॥  
चतुर्गुणं तु गान्धर्वमैन्द्रं पञ्चगुणं भवेत् ।  
सोमानां षड्गुणं सप्तगुणं स्यात्तु प्रजापतेः ॥  
चतुष्षष्टिगुणं बौद्धमैश्वर्यं ब्रह्मणः स्मृतम् ।  
ततः समासादैश्वर्यं चतुष्षष्टिगुणं मतम् ॥  
ततस्त्वैश्वर्यभोगेन विषयेष्वपि संस्थिताः ।  
चरन्ति क्षीणकर्माणः शुचीनां श्रीमतां गृहे ॥  
ततो धर्मेण युज्यन्ते भोगनिद्रामदाकुलाः ।  
हिंसायामपि चौर्ये वा मिथ्याकथन एव वा ॥  
गुर्वङ्गनाधिगमनेऽप्यपकारप्रतीकृतौ ।  
क्रोधे नित्यादिलोपे वाशौचे वातोष एव वा ॥  
अनार्जवे च सततं प्रवर्तन्तेऽन्धदृष्टयः ।  
अधर्मवृत्तयस्त्वेता दशसङ्ख्यास्तु पूर्ववत् ॥  
अथाधर्मे प्रवृत्तं तमणुमज्ञानसन्ततौ ।  
नियुनक्ति महेशानो यथा मूढो न पश्यति ॥  
तमो मोहो महामोहस्तामिस्रञ्चान्धपूर्वकम् ।  
तामिस्रमिति पञ्चैव मता अज्ञानवृत्तयः ॥  
अनात्मन्यात्मभावो यः स तमः परिकीर्तितम् ।  
भूताद्यव्यक्तपर्यन्तं तत्त्वदर्शनभेदतः ॥  
दशधा तम उद्दिष्टं मोहस्त्वष्टविधो मतः ।  
अणिमादिषु लब्धेषु परत्वप्रतिपत्तितः ॥  
दिव्यादिव्यविभेदेन शब्दादिषु दशस्वपि ।  
परताध्यवसायो यो महामोहः प्रकीर्तितः ॥  
शब्दादीनां दशानां च दिव्यादिव्यविभेदतः ।  
अणिमाद्यष्टकस्यापि वैकल्यात्साधनेऽथ वा ॥  
प्राप्तानां नाशतस्तापो यस्तामिस्रं प्रकीर्तितम् ।  
शब्दादावणिमादौ च भुज्यमाने परेण तु ॥  
तत्सुखाहरणे यत्तत्तामिस्रं चान्धपूर्वकम् ।  
ततश्चाज्ञानभेदोऽयं चतुष्षष्टिविधो मतः ॥  
अवैराग्यं च शतधा तुष्टीनां व्यत्ययात्मतः ।  
न जुगुप्सादयः सर्वपदार्थेषु तदा नृणाम् ॥  
अष्टभेदमनैश्वर्यमैश्वर्यव्यत्ययात्मकम् ।  
तच्चाशक्त्या भवेत्सा च षट्सप्तत्यधिकं शतम् ॥  
अज्ञानातुष्टिरूपत्वाच्चतुष्षष्ट्युत्तरं शतम् ।  
बुध्द्यशक्तिश्च तुष्टिः स्यात्कारणस्यार्कसङ्ख्यया ॥  
अशक्तिरेवं सङ्क्षेपात् षट्सप्तत्यधिकं शतम् ।  
इति धर्मादयो भावा बुद्धिस्था वासनात्मना ॥  
क्रमेण प्रत्ययात्मानः प्रोक्तास्तद्वृत्तिभेदतः ।  
प्रत्याययन्ति क्षेत्रज्ञं तेन ते प्रत्ययाः स्मृताः ॥  
धर्मो दशविधो ज्ञानमशीतिशतसङ्ख्यया ।  
विरागोऽष्टाष्टधैश्वर्यमधर्मो दशधा मतः ॥  
अज्ञानं च चतुष्षष्टिरवैराग्यं शतं भवेत् ।  
अष्टसङ्ख्यमनैश्वर्यं षट्त्रिंशच्च चतुश्शतम् ॥  
षट्सप्तत्यधिकाशक्तिः सङ्ख्यया शतधा मता ।  
सम्म्भूय वृत्तयो बुद्धेः षट्शतं द्वादशाधिकम् ॥  
एवं सङ्क्षेपतः प्रोक्ता बुद्धिर्भावाष्टकात्मिका ।  
अष्टारेऽस्मिन्महाचक्रे पर्यटन्ति पुनः पुनः ॥  
पुद्गलास्तेन तेषां तु नान्तं पश्यन्ति पुद्गलाः ॥ इति ॥  
(पौ पुं प श्लो १०४-१२८)  
  
६७) ननु धर्मादयो भावाः परस्परविरुद्धाः   
कथमेकस्मात्कारणाज्जाताः ? उच्यते -- धर्मादयः परस्परविरुद्धा न   
भवन्ति, प्रत्ययात्मकत्वात् । अत एव ज्ञानाभावो नाज्ञानम्;   
किन्त्वन्यथाज्ञानमेव । ततश्चाधर्मादीनामपि ज्ञानत्वेन   
सामान्यविशेषभावाद्विरोधाभावः । उक्तं च पौष्करे --  
  
अष्टौ धर्मादयो भावा विरुद्धास्तु परस्परम् ।  
गुणाः सत्त्वादयश्चैवमेककारणकाः कथम् ॥  
  
ईश्वरः --  
  
न विरुद्धास्तु धर्माद्या यतस्ते प्रत्ययात्मकाः ।  
ज्ञानाभावोऽत्र नाज्ञानमन्यथाज्ञानमेव तत् ॥  
तस्माज्ज्ञानविशेषास्ते सर्वे धर्मादयः स्थिताः ।  
न विशेषास्तु सामान्याद्विरुद्धा हि कदाचन ॥ इति ॥  
(पौ मा प श्लो ४४ - ४६)  
  
६८) अस्मादेव बुद्धितत्त्वादिन्द्रियाद्यारम्भकं तत्त्वमहङ्कारः   
स्वोपधानेन आत्मन्यहम्बुद्धिहेतुश्चोत्पद्यते ।   
एतद्व्यापारात्प्राणादीनां सञ्चारः । एतत्सद्भावे मानं तु   
अहमाकाराध्यवसायः किञ्चित्कारणकः, कार्यत्वात्,   
सम्मतवदित्यनुमानमेव । न च बुद्ध्यैव तुदुपपत्तिः; बुद्धेः   
कार्यस्याध्यवसायस्य प्रत्यर्थं भिन्नरूपत्वं   
विषयग्राहकरूपत्वं च, अहमाकाराध्यवसायस्य त्वेकरूपत्वं   
विषयिग्राहकरूपत्वं चेति, बुद्धिकार्यादध्यवसायादस्य विलक्षणत्वात् ।   
बुद्धेरहमध्यासहेतुत्वे विषयग्रहे सर्वत्राहमुपरागप्रसङ्गाच्च । न   
च विषयग्रहे आत्मभानसामग्र्यनुप्रवेशाननुप्रवेशाभ्यां   
तदुपरागानुपरागयोरुपपत्तिः; आत्मनः संयोगस्य   
सर्वत्रानुप्रवेशेनाननुप्रवेशाभावात् । अस्मन्मते तु   
अहङ्कारव्यापाराव्यापाराभ्यामुपरागानुपरागावुपपन्नाविति न   
काप्यनुपपत्तिः । तदेवमहमाकाराध्यवसायहेतुत्वेनाहङ्कारसिद्धिः ॥  
  
६९) तदुक्तं श्रीमत्पौष्करे --  
  
अत ऊर्ध्वमहङ्कारतत्त्वं सङ्क्षिप्य वर्ण्यते ।  
प्रत्यात्मनियतं तच्च प्रसिद्धमहमात्मकम् ॥  
मनः पूर्वमधस्तत्त्वं यत एवोपजायते ।  
  
ऋषयः --  
  
प्रत्ययोऽधोऽहमात्मात्र व्यवसायात्मको यतः ॥  
बुद्धिरेव ततो भूयात्किमनेन वदेश्वर ।  
  
ईश्वरः --  
  
विषयाध्यवसायो यः प्रत्यर्थं भेदतः स्थितः ।  
अयमित्यात्मकः सर्वो बुद्धिशब्देन गण्यते ॥  
अहमात्मैकरूपस्तु सर्वतः संव्यवस्थितः ।  
ग्राहकव्यवसायात्मा बुद्धिरेषा कथं भवेत् ॥  
विषयाभिमुखी बुद्धिरहं विषयसङ्ग्रहः ।  
ऐक्यं कथं तयोर्विप्राः कथ्यतेऽत्यन्तभिन्नयोः ॥  
  
ऋषयः --  
  
अहङ्कृदेकमेष्टव्यं सर्वेषाम् अहमात्मनः ।  
प्रत्ययस्योदयात्तत्किं प्रत्यात्मनियतं भवेत् ॥  
  
ईश्वरः --  
  
इदमित्येव सर्वत्र धीस्तावदुपजायते ।  
नैतावता तदेकत्वं वाच्यं प्रत्यक्षबाधतः ॥  
किं च सर्वेषु कुम्भेषु कुम्भ इत्येव जायते ।  
सर्वेषां प्रत्ययो वापि कुम्भैक्यं न प्रदृश्यते ॥  
प्रत्यात्मनियतोऽहङ्कृद्गच्छामीति च वर्तते ।  
एकस्यान्यस्य पश्यामीत्येवं बुद्ध्युदयस्तथा ॥  
अन्यथैकप्रकाराहम्मतिः स्यादुभयोरपि ।  
अहङ्कारः पृथक्सार्वजनीन इति बुद्ध्यताम् ॥  
यद्यभिन्नमहङ्कृत्स्याद्देवदत्तेऽप्यहम्मतिः ।  
अन्यस्य चोपजायेत नात्मैकत्वं ततः स्थितम् ॥ इति ॥  
(पौ पुं प श्लो १२९-१४०)  
  
७०) अयं चाहङ्कारः प्रथमं तावज्जीवनसंरम्भगर्वभेदेन   
त्रिविधः । तत्र जीवनो नाम पञ्चप्राणवायुधारकः । संरम्भो नाम   
प्रयत्नः । गर्वो नामाहमिति ग्राहकाध्यवसायः । उक्तं च तत्त्वप्रकाशे   
-- स्यात्त्रिविधोऽहङ्कारो जीवनसंरम्भगर्वभेदेन इति । मृगेन्द्रे --  
  
संरम्भाद्यस्य चेष्टन्ते शरीराः पञ्च वायवः । इति ॥  
  
अन्यत्र च --  
  
संरम्भोऽहङ्कृतो वृत्तिः ------------------------ । इति च ॥  
  
७१) अयं पुनः सात्त्विकादिभेदेनापि त्रिविधः । तत्र तैजसः   
सात्त्विकसञ्ज्ञः, राजसो वैकारिकाभिधः, तामसो भूतादिनामा । तत्र   
तैजसाहङ्कारात्मनः चक्षुरादीनि पञ्च ज्ञानेन्द्रियाणि चोत्पद्यन्ते ।   
वैकृतादहङ्काराद्वागादीनि पञ्च कर्मेन्द्रियाण्युत्पद्यन्ते ।   
भूतादेरहङ्काराच्छब्दादीनि पञ्च तन्मात्राण्युत्पद्यन्ते । तत्र   
सङ्कल्पविकल्पकारणं तत्त्वं मनः । चक्षुरादिनालोचिते अयं   
ब्राह्मणः इत्यादिनिश्चयः सङ्कल्पः । सम्यग्विशेषणविशेष्यभावेन   
अर्थकल्पनारूपत्वात् । तादृशेऽर्थे अयं ब्राह्मणो वा क्षत्रियो वा   
इत्यादिसंशयो विकल्पः । विविधकल्पनारूपत्वात् । तत्सद्भावे मानं तु   
सङ्कल्पविकल्पप्रत्ययः सकारणकः, कार्यत्वादिति । अयं च नाहङ्कारिको   
नापि बौद्धः; बुद्ध्यहङ्कारयोर्निश्चयाहम्प्रत्यययोर्हेतुत्वेन   
कॢप्तत्वात् । न चायमैन्द्रियिकः; चक्षुरादिदृष्टस्यार्थस्य मानसैव   
बुद्ध्युपारोहणात् । अन्यथा घटे दृष्टे पटस्यापि निश्चयः स्यात् । न च   
बुभुत्सैव तन्नियामिकेति वाच्यम् । बुभुत्साया इच्छारूपत्वेन   
मनोजन्यत्वात् । तस्मात्सङ्कल्पविकल्पकारणत्वेन मनः सिद्धम् ॥  
  
७२) इदं च मनो महत् । ननु क्रमेणार्थप्रकाशनादण्वेव ।   
महत्त्वे सर्वदा सर्वपदार्थप्रकाशनप्रसङ्ग इति चेन्मैवम् । मनसो   
महत्त्वेऽपि कर्मवशात्सामग्र्यपेक्षणात्तमसाभिभवादपि ज्ञानस्य   
क्रमिकत्वोपपत्तेः । किं च मनसोऽणुत्वे अणोरेव पदार्थस्यावभासनं   
स्यात् । यस्य कारणस्य यावती व्याप्तिस्तावत्येवार्थभासनस्य   
प्रदीपसूर्यादौ दृष्टत्वात् । न च महताल्पस्य ग्रहणमयुक्तमिति वाच्यम् ।   
विरोधाभावात् । तस्मान्मनो महदिति स्थितम् । तच्च प्रत्यात्मनियतम् ।  
  
७३) उक्तं च श्रीमत्पौष्करे --  
  
स च त्रिविध उद्दिष्टः प्रथमस्तत्र तैजसः ।  
वैकारिको द्वितीयः स्यात्तथा भूतादिकः परः ॥  
सत्त्वेनोत्कृष्टभागो यः स तैजस इहोच्यते ।  
वैकृतो रजसोत्कृष्टो भूतादिस्तमसाधिकः ॥  
तैजसादप्यहङ्कारान्मनो बुद्धीन्द्रियाणि च ।  
पञ्च कर्मेन्द्रियाणि स्युरहङ्कारात्तु वैकृतात् ॥  
अहङ्कारात्तु भूतादेर्जाता तन्मात्रसंहतिः ।  
यः सङ्कल्पविकल्पात्मा प्रत्ययोऽन्तर्गतो नृणाम् ॥  
स नाहङ्कारिको नापि बौद्धो व्यापारभेदतः ।  
स तु मानस एवेष्टस्तन्त्रेऽस्मिन्मुक्तिसागरे ॥  
चक्षुषालोकिते ह्यर्थे तमर्थं बुद्धिगोचरम् ।  
विदधातीह यद्विप्रास्तन्मनः परिपठ्यते ॥  
अन्यथालोचिते कुम्भे पटेऽपि स्याद्विनिश्चयः ।  
किं च सास्नादिमत्पिण्डे गोशब्दमनुभूय यत् ॥  
भूयस्तत्सदृशे दृष्टे गोशब्दोच्चारहेतुकम् ।  
तन्मनः कथ्यते तन्त्रे विकल्पप्रत्ययात्मकम् ॥  
केचिन्मनोऽणुमिच्छन्ति क्रमेणार्थविराजनात् ।  
महच्चेत्सर्वदा सर्वपदार्थावगतिर्भवेत् ॥  
तदसत् कर्मवशतः क्रमाज्ज्ञानोदयो नृणाम् ।  
सामग्र्यपेक्षातश्चापि तमसाभिभवादपि ॥  
मनोऽणु चेदणुद्रव्यग्राहकं सर्वदा भवेत् ।  
यावती ग्राहकव्याप्तिस्तावद्ग्राह्यं च गृह्यते ॥  
दीपेन ग्रहणं यद्वत्तथा आदित्यरश्मिभिः ।  
अल्पार्थग्राहकत्वेन मनोऽल्पमिति चेन्मतिः ॥   
तदसन्महतोऽप्यल्पग्रहणं परिदृश्यते ।  
महदेव मनस्तत्त्वं प्रत्यात्मनियतं च तत् ॥ इति ॥   
(पौ पुं प श्लो १४०-१५३)  
  
७४) एतानि च चित्तबुद्ध्यहङ्कारमनांसि बाह्यार्थालोचने   
असामर्थ्यादन्तःकरणानि । तथा च न   
श्रोत्रादिवद्वर्तमानमात्रग्राहकाणि । अपि तु भूतभविष्यतोरपि   
ग्राहकाणि । सात्त्विकराजसाहङ्कारान्यतरप्रभवं तत्त्वमिन्द्रियम् । तच्च   
द्विविधम् । बुद्धीन्द्रियं कर्मेन्द्रियं चेति । तत्र   
सात्त्विकाहङ्कारप्रभवं ज्ञानेन्द्रियम् । प्रकाशकत्वात् ।   
राजसाहङ्कारप्रभवं कर्मेन्द्रियम् । क्रियाजनकत्वात् । तत्र   
ज्ञानेन्द्रियं श्रोत्रादिभेदेन पञ्चविधम् । तत्र शब्दग्राहकमिन्द्रियं   
श्रोत्रम् । स्पर्शग्राहकं त्वक् । रूपग्राहकं चक्षुः । गन्धग्राहकं   
घ्राणम् । रसग्राहकं रसनम् । उक्तं च श्रीमत्पौष्करे --  
  
बुद्धीन्द्रियाणि कथ्यन्ते श्रोत्रं त्वक्चक्षुरेव च ।  
जिह्वा घ्राणं च पञ्चेति सुप्रसिद्धानि तानि च ॥  
प्रत्यक्षविषयत्वेन तेषां सिद्धेर्न युक्तयः ।  
कथ्यन्ते तान्यहङ्कारादुपजातानि सात्त्विकात् ॥ इति ॥  
(पौ पुं प श्लो १५८, १५९)  
  
७५) ननु श्रोत्राद्यधिष्ठानत्वाभिमतानि कर्णशष्कुल्यादीन्येव   
शब्दादिग्राहकाणि सन्तु । कृतं श्रोत्रादिभिरिन्द्रियैः । न च   
प्राप्यकारित्वानुरोधेनाधिष्ठानातिरिक्तमिन्द्रियं स्वीकर्तव्यमिति युक्तम् ।   
त्वगाद्यधिष्ठानस्यैव प्राप्यकारित्वोपपत्तेः । चक्षुःश्रोत्रयोः   
प्राप्यकारित्वासिद्धेश्च । न चैवं   
कुड्यादिव्यवहितस्याप्युपलम्भप्रसङ्गः । कुड्याद्यभावस्यापि तत्र   
हेतुत्वेन कुड्यादिसत्वे तदनुपलम्भोपपत्तेः । स्फटिकाद्यन्तरितस्यापि   
दर्शनाच्च । प्राप्यकारित्वे शाखाचन्द्रयोर्युगपदुपलम्भायोगाच्च ।   
तस्मादधिष्ठानातिरिक्तमिन्द्रियं नोपेतव्यमिति मैवम् । चक्षुषः   
प्राप्यकारित्वाभावे कुड्यादिव्यवहितस्याप्युपलम्भप्रसङ्गात् । न च   
कुड्यं प्रतिबन्धकम् । तस्य साक्षात्प्रतिबन्धकत्वे कुड्याद्बहिः   
स्थितस्येव कुड्यपुरुषयोर्मध्यगतस्यापि अनुपलम्भप्रसङ्गेन   
सन्निकर्षविघटनद्वारैव प्रतिबन्धकत्वस्याङ्गीकार्यत्वात् । न च   
ग्राह्यग्राहकमध्यगतत्वेन तत्प्रतिबन्धकम्; मध्यावस्थानस्यापि   
सन्निकर्षविघटनायैवापेक्षितत्वात् । अन्यथा अभिमुखस्थितस्येव   
पश्चाद्भागस्थितस्यापि ग्रहणप्रसङ्गाच्च । ग्रहीतृग्राह्ययोर्मध्ये   
अन्यस्याभावात् । स्फटिकान्तरितानुपलम्भप्रसङ्गस्तु तवापि समानः ।   
त्वन्मतेऽपि मध्यवर्तिपदार्थस्य प्रतिबन्धकस्य सद्भावात् । अस्वच्छस्य   
तस्य प्रतिबन्धकत्वे मन्मतेऽपि सन्निकर्षे तस्यैव प्रतिबन्धकत्वं   
सुवचम् । तस्मात्सन्निकृष्टमेव चक्षुर्ग्राहकम् । न च नयनगोलकस्य   
घटादिभिः सन्निकर्षः सम्भवतीति तदधिष्ठानकं   
सङ्कोचविकासधर्मकमन्यदेव चक्षुरङ्गीकार्यम् । न च   
चक्षूरश्मीनां घटादिसन्निकर्षे अन्तरा पुरुषादिव्यवधानेऽपि   
तद्ग्रहः स्यात् । सनिकर्षविघटनहेतोराश्रयविनाशस्यान्यतरकर्मणो वा   
अभावादिति वाच्यम् । गवाक्षपिधाने तदन्तर्गतानां सूर्यरश्मीनां   
विनाशवदपसरणवद्वा इहापि विनाशापसरणान्यतरसम्भवेन   
संयोगविघटनस्यैवोपपत्तेः ॥  
  
 ७६) ननु श्रोत्रस्य कथं विषयसम्बन्धः ? न च चक्षुर्वृत्तेरिव   
श्रोत्रवृत्तेर्बहिर्निर्गमेन सम्बन्धोपपत्तिः । दूरदेशस्थस्य तारस्येव   
मन्द्रस्यपि ग्रहणप्रसङ्गादिति चेन्न । वीचीतरङ्गन्यायेन सन्तत्या   
कर्णदेशोत्पन्नस्य शब्दस्य ग्रहणोपपत्तेः । न च कर्णदेशोत्पन्नस्येव   
दूरदेशोत्पन्नस्य श्रोत्रसंयुक्त आकाशे समवायेन ग्रहः स्यादिति   
वाच्यम् । कर्णावच्छिन्नाकाशसमवायस्यैव ग्राहकत्वात् । नन्वेवं   
वीचीतरङ्गन्यायेनोत्पत्त्यभ्युपगमे कर्णस्यैव   
सन्निकर्षसम्भवादतिरिक्तेन्द्रिये मानं नास्तीति चेत्, बधिरस्य सत्यपि कर्णे   
शब्दानुपलब्ध्या तदधिष्ठानकस्यान्यस्याभ्युपेयत्वात् ।   
तस्मात्कर्णशष्कुल्यवच्छिन्ननभोदेशाधिष्ठानकं श्रेत्रेन्द्रियं   
सिद्धम् । तच्च वीचितरङ्गन्यायेन सन्तत्या   
कर्णदेशोत्पन्नशब्दग्राहकमिति । यत्त एवं सति अतिदूरोत्पन्नोऽपि शब्दः   
सन्तत्या श्रोत्राकाशदेशेऽपि शब्दमुत्पादयेदिति तदसत्; तथात्वे   
मन्द्रतारशब्दभेदेन समीपदूरग्रहव्यवस्थापि न स्यात् ।   
तस्मान्निमित्ततारतम्यादेकस्यैव बाणस्य यथा दूरसमीपपातित्वं   
तथा एकः शब्द एव निमित्ततारतम्याद्दरसमीपस्थपुरुषकर्णप्रदेशं   
प्राप्नोति । एवं कुष्ठादिना त्वगाद्युपघाते स्पर्शाद्यप्रतीत्या   
तदधिष्ठानमिन्द्रियमङ्गीकार्यम् । कुष्ठादेः स्वतो दोषत्वे   
मानाभावात् ।  
  
७७) नन्वेकमेवेन्द्रियमधिष्ठानभेदेन भिन्नविषयग्राहकमस्तु;   
कृतमिन्द्रियभेदेन; अन्धबधिरत्वादिव्यवस्थापि तत्तच्छक्तिविनाशेन   
भविष्यतीति चेन्न । धर्मिग्राहकेणोक्तेन प्रमाणेन   
भिन्नतयैवेन्द्रियाणां सिद्धेः । अभेदे प्रमाणसिद्धे   
कथञ्चिच्छक्तिभेदेन व्यवस्थोपपादनीया । न च तत्र प्रमाणमस्ति ।   
तदेवमिन्द्रियाणि भिन्नानि ।  
  
७८) तदुक्तं श्रीमत्पौष्करे --  
  
ननु गोलकमेवेष्टं चक्षः कैश्चित्सहेतुकम् ।  
सान्तरग्रहणाच्छाखाचन्द्रयोर्युगपत्स्थितेः ॥  
स्थूलार्थग्रहणाच्चैव तथा किमिति नेष्यते ।  
  
ईश्वरः --  
  
गोलकादीन्द्रियत्वेन सान्तरग्रहणं मतम् ॥  
व्याप्तमेवं हि गृह्येत ग्राहको दीपवन्मतः ॥  
गोलकस्य तदव्याप्त्या चाक्षुष्यं दूरवारितम् ।  
पृथ्वर्थग्रहणं यत्तद्व्यापकत्वेन युज्यते ॥  
नो चेद्गोलकमात्रस्य भावस्य ग्रहणं भवेत् ।  
एककाले तु शाखेन्द्वोर्ग्रहणं व्यापकत्वतः ॥  
वस्तुस्थित्या तु शाखेन्द्वोर्ग्रहणं नैककालजम् ।  
आशुत्वेनाभिमानं तत्सहस्रदलभेदवत् ॥  
  
ऋषयः --  
  
ननु गोलकमेवेष्टमाधारत्वेन चक्षुषः ।  
यत्रैवाधारसद्भावस्तत्राधेयो व्यवस्थितः ॥  
व्यापकत्वेन या सत्ता सा त्वकिञ्चित्करी मता ।  
व्यापकोऽपि यथा जीवो व्योमदेशे न बोधकः ॥  
कथं पुनर्दविष्ठार्थं प्राप्य गृह्णाति लोचनम् ।  
  
ईश्वरः --  
  
तदसत्तैजसत्वेन गोलकस्य बहिष्कृतेः ।  
दीपवत्तत्कृतास्थानं चक्षुर्गृह्णाति नोद्भुतम् ॥  
दीपेनोपकृतं चक्षुस्तमसा वार्थसञ्चयम् ।  
ततो गन्धादिनोक्तेन प्रसङ्गो दूरवारितः ॥  
चक्षुराधारभूतस्य गोलकस्य प्रवृत्तितः ।  
ननु नायनतेजोभिर्निस्सृतैर्मिलितैरपि ॥  
अर्थो गृह्येत तन्नाशुविनाशान्मीलनोत्तरम् ।  
घटान्तस्थस्य दीपस्य प्रभा इव पिधानतः ॥  
दृशो गोलकमात्रत्वे ह्यप्राप्तग्रहणं भवेत् ।  
यद्यप्राप्तं च गृह्णीयात्तत्तु स्याद्व्यवधानतः ॥  
तस्माद्व्यापकमेष्टव्यं चक्षुर्दूरार्थदर्शने ।  
एवं सति त्वगादेश्च गत्वार्थग्रहणं भवेत् ॥  
इति चेत्तन्न वाय्वादिभूताधिष्ठानगोचरम् ।  
गत्वार्थग्रहणं नैषां किं तु प्राप्तार्थमापकाः ॥  
  
ऋषयः --  
  
नेत्रवच्छ्रवणं गत्वा न गृह्णाति यदि ध्वनिम् ।  
दिग्देशोपहितः शब्दः कथमत्रोपगृह्यते ॥  
  
ईश्वरः --  
  
तदसद्वेगतः शब्दः सन्तत्या श्रोत्रमागतः ।  
बाणादिपातवत्सद्यो दिग्देशाननुमापयेत् ॥  
तदा प्रागनुभूत्यैव भेर्याद्यनुमितिश्च या ।  
गृह्णाति प्राप्तमेवार्थमिन्द्रियाणीत्यतः स्थितिः ॥  
नैकमिन्द्रियमेष्टव्यं चक्षूरूपाद्यवेदनात् । इति ॥  
(पौ पुं प श्लो १७३-१९१)  
  
७९) नन्वेतानि कथमाहङ्कारिकाणि ? प्रतिनियतगुणग्राहकत्वेन   
भौतिकत्वस्यैवोचितत्वात् । यथा हि -- श्रोत्रादीनि शब्दाद्याश्रयप्रकृतिकानि,   
तदभिव्यञ्जकत्वात्, यद्यस्याभिव्यञ्जकं तत्तदाश्रयप्रकृतिकम्, यथा   
कुङ्कुमगन्धाभिव्यञ्जकं घृतमिति, मैवम्; नीलाभिव्यञ्जकेन   
तदाश्रयपृथिवीप्रकृतिकत्वरहितेन चक्षुषानैकान्तिकत्वात् । नन्वेषां   
प्रकृतिभेदाभावे कथं विषयप्रतिनियम इति चेत्, न प्रकृतिभेदप्रयुक्तो   
विषयनियमः । किं तर्हि ? नियतिविशेषप्रयुक्तः । किं च विषयप्रतिनियमः   
कीदृग्रूपः ? किं यत्प्रकृतिकं यदिन्द्रियं तत्तस्यैव गुणं गृह्णाति   
नान्यस्येति ? किं वा यदिन्द्रियं यत्प्रकृतिकं तत्तद्गुणमेव गृह्णाति न तु   
तद्गुणान्यदिति । नाद्यः ; चक्षुषा पृथिवीगुणस्य नीलादेरग्रहप्रसङ्गात् ।   
न द्वितीयः; कर्मसामान्यादेरग्रहप्रसङ्गात् । नन्विन्द्रियाणि तत्तदा-  
श्रयप्रकृतिकानि, शब्दादिषु पञ्चसु मध्ये तत्तन्मात्राभिव्यञ्ज-  
कत्वादिति चेत्, न । शब्दमात्रव्यञ्जकत्वादित्यत्र दृष्टान्ताभावात् । एवं   
रसमात्रव्यञ्जकत्वादित्यत्रापि जलस्य नवशरावादिगन्धव्यञ्जकत्वाद्-  
दष्टान्ते साधनवैकल्यम् । सर्वत्र वाप्रयोजकत्वमाहङ्कारिकत्व-  
बोधकागमबाधितत्त्वं च । तस्मान्न भौतिकानीन्द्रियाणि, किं   
त्वाहङ्कारिकाणीति सिद्धम् ॥  
  
८०) तदुक्तं श्रीमत्पौष्करे --  
  
ऋषयः --  
  
यदभिव्यञ्जकं यस्य सजातीयं हि तस्य तत् ।  
यथाभिभूतगन्धस्य निम्बत्वक्चन्दनस्य च ॥  
शब्दाभिव्यञ्चकं श्रोत्रमाकाशात्मकमेव तत् ।  
त्वगादेश्चैवमुन्नेयमाहङ्कारिकता कथम् ॥  
  
ईश्वरः --  
  
भौतिकत्वेन मूर्तत्वमिन्द्रियाणां घटादिवत् ।  
ग्राह्यत्वं चेन्द्रियैरन्यैरवस्थानं न कुत्रचित् ॥  
किं च मूर्तोपरोधेन मूर्तानां ग्रहणं न हि ।  
स्फटिकान्तर्गतं वस्तु न गृह्णीयात्तु लोचनम् ॥  
पानीयान्तर्गतं वापि तस्माच्चक्षुर्न तैजसम् ।  
  
ऋषयः --  
  
यद्येवं सति कुड्यान्तर्निहितस्यापि वस्तुनः ॥  
ग्रहणं स्यादमूर्तत्वेनाहङ्कारोद्भवत्वतः ।  
  
ईश्वरः --  
  
तदसत्तामसत्वेन कुड्यादेर्गतिरोधतः ॥  
व्यङ्ग्यव्यञ्जकयोर्यत्तु सजातीयत्वमीरितम् ।  
तदप्यचारु यत्कर्मजात्योर्दृग्विषयत्वतः ॥  
रूपैकविषयं नातस्तैजसत्वं च हीयते ।  
तथात्वे तद्दविष्टार्थग्रहणं नोपपद्यते ॥  
नाप्राप्तग्रहणं दृष्टं यत्किञ्चिद्व्यवधानतः ।  
प्राप्तमेवेन्द्रियं सर्वं गृह्णाति त्वग्यथेन्द्रियम् ॥  
किं च मूकाद्यनुत्पत्तिर्देहाङ्गत्वे प्रसज्यते ।  
घ्राणाद्यवयवोपेतो मूकादिः परिदृश्यते ॥  
ततो व्यापकमेवेष्टं चक्षुर्दूरार्थदर्शने ।  
श्रोत्रादीनि क्रमोक्तानि तद्ग्राह्याः पञ्च च क्रमात् ॥  
भूतपञ्चकसम्बन्धशब्दानां ग्राहिका श्रुतिः ।  
ततोऽवशिष्टभूतेषु स्पर्शस्त्वग्ग्राह्य इष्यते ॥  
एवमन्येष्वपि ज्ञेयं तद्ग्राह्याः पञ्च च क्रमात् ।  
श्रोत्रत्वग्लोचनादीनां क्रमेणोत्पत्तिरीरिता ॥ इति ॥  
(पौ पुं प श्लो १६०-१७२)  
  
८१) कर्मेन्द्रियाणि तु वाक्पादपाणिपायूपस्थानि । तेषां   
व्यापारास्तु वचनादानविहरणोत्सर्गानन्दाः । ते च   
सत्यपीन्द्रियाधिष्ठानत्वाभिमते क्वचिन्नोत्पद्यन्ते ।   
तस्मादधिष्ठानातिरिक्तेन्द्रियसिद्धिः । तदुक्तं पौष्करे --  
  
कर्मेन्द्रियाणि वाक्पादपाणिगुह्यगुदानि च ।  
वचनादानगमनानन्दोत्सर्जनहेतवः ॥ इति ॥  
  
८२) तामसाहङ्कारप्रभवं तत्त्वं तन्मात्रम् । तच्च पञ्चविधम् ।   
शब्दतन्मात्रं स्पर्शतन्मात्रं रूपतन्मात्रं रसतन्मात्रं   
गन्धतन्मात्रं चेति । तत्र   
ध्वनित्ववर्णत्वतारत्वमन्द्रत्वादिविशेषहीनं शब्दसामान्यं   
शब्दतन्मात्रम् । शीतोष्णत्वादिविभागरहितं स्पर्शसामान्यं   
स्पर्शतन्मात्रम् । शुक्लत्वादिविशेषशून्यं रूपसामान्यं   
रूपतन्मात्रम् । मधुरत्वादिविभागविधुरं रससामान्यं   
रसतन्मात्रम् । सुरभित्वादिविशेषानाक्रान्तं गन्धसामान्यं   
गन्धतन्मात्रम् ॥  
  
८३) ननु तन्मात्रसद्भावे किं मानम् ? न तावत् आकाशादीनि   
भूतानि उपादानारब्धानि, कार्यत्वात्, इत्यनुमानं मानम्;   
तामसाहङ्कारेण परमाणुभिर्वार्थान्तरत्वात्; नापि तारादयो विशेषाः   
सामान्यपूर्वकाः, विशेषत्वादित्यनुमानम्; खण्डमुण्डादिषु   
विशेषेषु गोसामान्यपूर्वकत्वाभावेन विरुद्धत्वात् । तस्मात्   
तन्मात्रसद्भावे मानं नास्तीति, मैवम्;   
तामसाहङ्कारस्याकाशादिकारणत्वे   
आकाशादिषूत्तरोत्तरगुणाधिक्यस्यादृष्टमात्रहेतुकत्वं स्यात् । अतो   
दृष्टहेतुकत्वात् शब्दतन्मात्रादिहेतुकत्वमभ्युपेयम् । एवं ह्याकाशस्य   
शब्दतन्मात्रारब्धतया शब्दगुणकत्वम् । वायोः   
शब्दस्पर्शतन्मात्रारब्धतया गुणद्वयकत्वम् । तेजसः   
शब्दस्पर्शरूपतन्मातारब्धतया गुणत्रयकत्वम् । जलस्य   
शब्दस्पर्शरूपरसारब्धतया गुणचतुष्टयाधिकरणत्वम् । पृथिव्याः   
शब्दस्पर्शरूपरसगन्धतन्मात्रारब्धतया   
गुणपञ्चकाधिकरणत्वं युज्यते । न च   
तत्तद्गुणाधिकरणपरमाणूपादानतया   
तत्तद्गुणाधिकरणत्वमेतेषामिति युक्तम्; सूक्ष्मस्य गुणस्यैव   
कारणत्वसम्भवे गुणाधिकरणस्य सूक्ष्मस्य कारणत्वकल्पनायां   
गौरवात् । तस्मात्तन्मात्राण्येव भूतानामुपादानत्वेनाभ्युपेतव्यानि ।  
  
८४) तदुक्तं श्रीमत्पौष्करे --  
  
तन्मात्राण्यपि वर्ण्यन्ते क्रमात्प्राप्तानि सम्प्रति ।  
बाह्येन्द्रियपरिच्छेद्यगुणत्वाद्भूतसंहतिः ॥  
प्रत्यक्षत्वेऽस्मदादीनां स्थिता कारणपूर्विका ।  
यत्तत्र कारणम् विप्राः सा तु तन्मात्रसंहतिः ॥  
विशेषत्त्वाच्च शब्दादेस्ते च सामान्यपूर्वकाः ।  
यत्तत्रापि च सामान्यं तन्मात्रमिति भावयेत् ॥  
एकद्वित्रिचतुःपञ्चगुणास्तन्मात्रसंहतिः ।  
अत एव हि भूतानामभियोगो गुणैः क्रमात् ॥  
स्थौल्यसौक्ष्म्यकृतो भेदो भूततन्मात्रयोरिव ॥ इति ॥  
(पौ पुं प श्लो २४१-२४५)  
  
८५) तन्मात्ररभ्यं तत्त्वं भूतम् ।   
इन्द्रियग्राह्य(जातीय)गुणाधिकरणं वा । तच्चाकाशादिभेदेन   
पञ्चविधम् । तत्रावकाशप्रदानव्यापारकं तत्त्वमाकाशः ।   
स्पर्शतन्मात्रानुपादेयत्वे सति शब्दतन्मात्रोपादेयं वा । अस्य च शब्द   
एव गुणः । गुणत्वं चास्योत्कर्षापकर्षयोगित्वेनानुमेयम् । ननु शब्दस्य   
भेर्यादिगुणत्वोपपत्तेः कथमाकाशसिद्धिरिति चेन्न; श्रोत्रसन्निकर्षाय   
शरपातन्यायेन शब्दं प्रत्युपादानत्वेनाकाशसिद्ध्युपपत्तेः   
भेर्यादिर्नोपादानम्; किन्तु निमित्तमेव । नन्वस्य कथं शब्द एव गुणः ?   
नीलं नभ इत्यनुभवेन रूपस्यापि सत्त्वात् । निस्पर्शत्वादिना   
नीरूपत्वानुमानस्य प्रत्यक्षबाधितत्वादिति चेन्न; यस्मिन्नेव प्रदेशे   
दूरान्नीलोपलम्भस्तत्रैव समीपोपसर्पणेन तदभावोपलब्धेः   
तज्ज्ञानस्य दूरत्वादिदोषजन्यतया भ्रमत्वनिश्चयात् । न चास्य   
सकलमूर्तद्रव्याभावत्वेनोपपत्तेस्तत्त्वान्तरत्वकल्पनं निरर्थकमिति   
वाच्यम्; शब्दगुणस्य निराश्रयत्वप्रसङ्गात् । अभावस्य   
समस्तभूतावकाशप्रदानगमनागमनाद्याधारत्वरूपभाव-  
धर्मानुपपत्तेश्च ।  
  
८६) तदुक्तं श्रीमत्पौष्करे --  
  
महाभूतानि जायन्ते क्रमात्तन्मात्रपञ्चकात् ।  
आकाशं पवनस्तेजस्तोयं भूरिति सञ्ज्ञया ॥  
गमागमादिव्यापारो यस्मिन्सति नृणां भवेत् ।  
तद्धेतुभूतमाकाशमिष्यतां मुनिपुङ्गवाः ॥  
नो चेत्तदवकाशाख्यं विहरेयुः क्व जन्तवः ।   
न हि भूम्यन्तरा दृष्टौ प्राणिनां तु गमागमौ ॥  
तस्मादाकाशमेष्टव्यमवकाशस्य कारणम् ।  
किं च तीव्रादयः शब्दा गुण्यपेक्षा गुणत्वतः ॥  
गुणी चाकाशमित्युक्तं तच्च नॄणामतीन्द्रियम् ।  
  
ऋषयः --  
  
ननु प्रत्यक्षमाकाशमुत्पतत्खगदर्शनात् ॥  
अनक्षं चेन्न दृश्येत पक्षिणो दिवि यद्गतिः ।  
  
ईश्वरः --  
  
एवं चेन्मूर्तमाकाशं स्पर्शादिगुणयोगतः ॥  
इत्यादि वदतः पृथ्वीसाधर्म्येणातिशोभते ।  
अन्यस्य कार्येणान्यस्य स्वरूपपरिनिश्चये ॥  
आलोकेन हि संयोग आकाशे दृश्यते तयोः ।  
नीलं व्योमेति तन्मिथ्या दूरत्वादिनिबन्धनात् ॥  
व्योमानक्षं दविष्टत्वाद्यथा तन्मात्रसंहतिः ।  
  
ऋषयः --  
  
व्योमाह्वयकृतः कश्चिद्भावो नास्त्यवकाशतः ॥  
अवकाशश्च पृथ्व्यादेरभावात्मक एव सः ।  
इत्याहुरपरे तत्र समाधानं विधीयताम् ॥  
  
ईश्वरः --  
  
अभावो भावधर्मस्तु तथा भावोऽपि तद्गतः ।  
यद्यभावो न तद्ध्र्मो घटाभावः पटस्य च ॥  
अभावोऽयं पदार्थस्य धर्मश्चेच्छशशृङ्गवत् ।  
सर्वदानुपलम्भः स्यादिति चैतदचोदनम् ॥  
अभावोऽनुपलब्धिर्हि सा च कार्यसमाश्रिता ।  
तद्धेतोः कार्यभूता सा तामसोद्रेकतः स्थिता ॥  
अभावः शक्त्यवस्थातो भावकार्यात्मना स्थितिः ।  
भावाभावौ न चैकत्र भावानां तेन सम्मतौ ॥  
मूर्ताभावोऽप्यभावत्वान्मूर्तेष्वेव व्यवस्थितः ।  
तत्कथं तदभावोऽयमवकाशो भवेदिह ॥  
यो यस्य धर्मस्तस्येह युक्ता तद्ध्र्मिणि स्थितिः ।  
अवकाशः पुनः सोऽयं व्यापी सर्वत्र दृश्यते ॥ इति ॥  
(पौ पुं प श्लो २७९-२९४)  
  
८७) रूपतन्मात्रानारब्धत्वे सति स्पर्शतन्मात्रारभ्यो वायुः । अस्य   
च शब्दस्पर्शौ गुणौ । ननु शब्दो न वायुगुणः, श्रोत्रग्राह्यत्वात्, यो   
वायुगुणः स न श्रोत्रेण गृह्यते, यथा स्पर्शः; वायुर्वा न   
शब्दगुणकः, आकाशेतरत्त्वात्, यः शब्दगुणकः स आकाश   
इत्यनुमानाभ्यां शब्दस्य वायुगुणकत्वाभावनिश्चयात् कथं   
शब्दस्य वायुगुणत्वमिति चेन्न; शकशकादिध्वनेर्वायुगतत्वेनोपः   
लम्भेनानुमानयोः प्रत्यक्षबाधितत्वात् । एवं धमधम, छलछल,   
खडखडादिध्वनीनामग्न्यादिगतत्वानुभवात्तेजःप्रभृतीनामपि   
शब्दगुणकत्वम् । अयं च त्वगिन्द्रियजप्रत्यक्षविषयः; वायुं   
स्पृशामीत्यनुभवादुद्भूतस्पर्शवत्त्वाच्च । न च नीरूपस्य कथं   
प्रत्यक्षविषयत्वमिति युक्तम्; रूपस्य चाक्षुषतायामेव प्रयोजकत्वात् ।  
  
८८) रसतन्मात्रानारभ्यत्वे सति रूपतन्मात्रारभ्यं तेजः । अस्य च   
शब्दस्पर्शरूपाणि गुणाः । तस्य च यद्यपि प्रकाशस्वभावतया   
ज्ञानेन्द्रियवत्सात्त्विकाहङ्कारारब्धत्वमेवोचितम्; तथापि   
घटाद्यपेक्षया प्रकाशकत्वेऽपि इन्द्रियापेक्षया प्रकाश्यत्वात्   
परम्परया तामसाहङ्कारारब्धत्वमुक्तमिति द्रष्टव्यम् ।  
  
८९) गन्धतन्मात्रानुपादेयत्वे सति रसतन्मात्रोपादेयं जलम् । अस्य   
रसोऽपि गुणः । अस्य च शब्दः छलछलः, स्पर्शः शीतो, रूपं शुक्लं   
रसो मधुरः । कूपादिषु रसभेदप्रतीतेराश्रयभेदकृतत्वात् ॥  
  
९०) गन्धतन्मात्रारभ्या पृथिवी । अस्याश्च गन्धोऽपि गुणः । अत्र   
रूपं श्वेतनीलपीतहरितरक्तकपिशभेदभिन्नम् । रसोऽपि   
मधुराम्ललवणतिक्तकटुकषायभेदभिन्नः । स्पर्शोऽनुष्णाशीतः ।   
गन्धः सुरभिरसुरभिश्च । स च पाकजापाकजभेदेन द्विप्रकारः ।   
अस्याश्च शब्दः खडखडः । एते च प्रकृत्यादयः पृथिव्यन्ता   
अप्यशुद्धभोग्यकाण्ड इत्यभिधीयन्ते । इन्द्रियादीनां स्वतो   
भोग्यत्वाभावेऽप्यालोचनादिद्वारा बुद्धौ विषयार्पकत्वेन   
विषयावच्छिन्नबुद्धिरूपभोग्यसम्पादकत्वेन भोग्यत्वमिति   
भोग्यकाण्डान्तर्भाव उपपन्नः ।  
  
९१) तदुक्तं श्रीमत्पौष्करे --  
  
वाय्वादीनां समुत्पत्तिः क्रमेणैवाभिधीयते ।  
वायुरग्निस्तथा तोयं पृथ्वीत्येतच्चतुष्टयम् ॥  
अनिलः स्पर्शतन्मात्रादभवद्व्यूहनात्मकः ।  
उत्क्षेपणादिव्यापारहेतुत्वेनोपकारकः ॥  
दशधा वर्तमानोऽन्तःशरीरे सर्वजन्तुषु ।  
प्राणापानसमानादिव्यानोदानादिसञ्ज्ञया ॥  
अनलो रूपतन्मात्राज्जायते पक्तिलक्षणः ।  
स च त्रिधा स्थितो लोके गार्हपत्यादिसञ्ज्ञया ॥  
अतोऽन्य एव शैवाग्निस्ततो बिन्दूदरान्तरे ।  
यद्यदश्नाति लोकोऽयं तदनेनैव पच्यते ॥  
अतोऽयमनलोऽत्यन्तं प्राणिनामुपकारकः ।  
अभवद्रसतन्मात्रात्तोयं सङ्ग्रहणक्रियम् ॥  
तोयेनैव प्रतिष्ठास्य स्थिता लोकस्य वस्तुनः ।  
स्वतो धूल्यात्मकत्वेन पृथ्वी चानेन वै दृढा ॥  
पृथिवी गन्धतन्मात्रादभवद्धारणक्रिया ।  
नाकाशाज्जायते वायुर्न वायोरग्निसम्भवः ॥  
नाग्नेरापस्ततः पृथ्वी धर्मातिशयदर्शनात् ।  
कारणाद्गुणसङ्क्रान्तिर्युक्ता कार्येषु न स्वतः ॥  
व्योम्नः पञ्चगुणत्वं स्यात्तथा सृष्टिक्रमो यदि ।  
तन्मात्रपञ्चकाज्जातं ततो व्योमादिपञ्चकम् ॥ इति ॥  
(पौ पुं प श्लो ३४९-३५८)  
  
९२) तथा श्रीमन्मतङ्गे --  
  
अभवच्छब्दतन्मात्रं सूक्ष्मं नैवोपलभ्यते ।  
तन्मात्रशब्दः शेषार्थविनिवृत्यर्थमुच्यते ॥  
अतोऽन्यत्स्पर्शतन्मात्रं किञ्चिच्छब्दसमन्वितम् ।  
रूपतन्मात्रमप्येवं शब्दस्पर्शसमन्वितम् ॥  
ततोऽन्यद्रसतन्मात्रं प्रागुक्तत्रितयान्वितम् ।  
गन्धतन्मात्रमप्येवं चतुष्टयसमन्वितम् ॥ इति ॥  
(मतङ्ग अहं प श्लो १०१-१०४)  
  
श्रीमन्मृगेन्द्रे च --  
  
व्योमप्रभञ्जनाग्न्यम्बुभूमयो भूतपञ्चकम् ।  
शब्दाद्येकोत्तरगुणमवकाशादिवृत्तिमत् ॥  
धूननज्वलनप्लावखरत्वावेदिनो गुणाः ।  
शब्दा वाय्वादिषु व्योम्नि सवर्णप्रतिशब्दगाः ॥  
व्यूहोऽवकाशदानं च पक्तिस्तद्ग्रहधारणाः ।  
वायुव्योमहुताशाम्बुधरणीनां च वृत्तयः ॥ इति ॥  
(मृ प्र ११ श्लो १७-१९)  
  
अन्यत्र --  
  
खविशेषगुणः शब्द आश्रयादन्यतः स्थितेः ।  
हेतुर्वैशेषिकोक्तोऽयं हेत्वाभासोऽवगम्यते ॥  
कालात्ययोपदिष्टश्च प्रत्यक्षागमबाधतः ।  
पृथिव्यां खडखडः शब्दो जले छलछलोऽनले ॥  
धकधकः शकशको वायौ व्योम्नि प्रतिध्वनिः ॥ इति ॥  
  
९३) श्रीमन्मृगेन्द्रे च --  
  
इति पञ्चसु शब्दोऽयं स्पर्शो भूतचतुष्टये ।  
अशीतोष्णौ महीवाय्वोः शीतोष्णौ वारितेजसोः ॥  
भास्वदग्नौ जले शुक्लं क्षितौ शुक्लाद्यनेकधा ।  
रूपं त्रिषु रसोम्भस्सु मधुरः षड्विधः क्षितौ ॥  
गन्धः क्षितावसुरभिः सुरभिश्च मतो बुधैः ।  
व्यूहोऽवकाशदानं च पक्तिसङ्ग्रहधारणाः ॥  
वायुव्योमहुताशाम्बुधरणीनां च वृत्तयः ।  
देहेऽस्थिमांसकेशत्वङ्नखदन्तेषु चावनिः ॥  
मूत्ररक्तकफस्वेदशुक्लादौ वारि संस्थितम् ।  
हृदि पक्तौ दृशोः पित्ते तेजस्तद्धर्मदर्शनात् ॥  
प्राणादिवृत्तिभेदेन नभस्वानुक्त एव ते ॥ इति ॥  
(मृ प्र १२ श्लो २६-३०)  
  
९४) एतैश्च कलाद्येकत्रिंशत्तत्त्वैरारब्धानि शरीराणि पुंसां   
भोगसाधनानि । लोकान्तरगत्यागतिहेतुभूतं तु पुर्यष्टकाख्यं   
सूक्ष्मशरीरम् । तच्च तन्मात्रपञ्चकमनोबुद्ध्यहङ्कारात्मकम् ।   
तदुक्तं त्रिशतीकालोत्तरे --  
  
शब्दः स्पर्शश्च रूपं च रसो गन्धश्च पञ्चमः ।  
मनो बुद्धिरहङ्कारः पुर्यष्टकमुदाहृतम् ॥ इति ॥  
  
एतत्सद्भावेऽनुमानमपि -- आत्मनः परलोकगत्यादिकं,   
किञ्चित्करणसाध्यम्, क्रियात्वात्, स्थूलशरीरक्रियावत् । न   
चैतद्व्यापकस्यात्मनः स्वतः सम्भवतीति औपाधिकं   
वाच्यमित्युपाधित्वेन तत्सिद्धिः ॥  
  
तदेवं तिरोधानशक्तिमलबिन्दुमायाकर्मरूपाः पञ्च पाशा इति   
सिद्धम् ॥  
  
इति श्रीमदतिवर्णाश्रमाचार्यवर्यशैवपरिपालकशिवाग्रयोगीन्द्र-  
ज्ञानशिवाचार्यविरचितायां शैवपरिभाषायां   
पाशपदार्थो नाम चतुर्थः परिच्छेदः ॥  
  
  
  