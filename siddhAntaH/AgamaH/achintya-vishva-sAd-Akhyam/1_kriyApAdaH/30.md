+++
title = "३०"

+++
  
  
  
प्। ५७६)  
  
अथ वक्ष्ये विशेषेण षडाधारस्य लक्षणम् ।  
आधेयी षड्विधं प्रोक्तम् आधाराधेय लक्षणम् ॥ १ ॥  
  
आधारं गुदमित्याहुः स्वाधिष्ठानं तु गुह्यकम् ।  
मणिपूरं तु नाभौ तु हृदयं तदनाहतम् ॥ २ ॥  
  
विशुद्धिः कण्ठदेशे तु आज्ञा भ्रूमध्य एव च ।  
पद्माधारमिति प्रोक्तम् आधेयं तु षडक्षरम् ॥ ३ ॥  
  
मूलाधारमजग्रन्थि सञ्ज्ञदेशं स्मरेन्मलम् ।  
  
गुदमेढ्रान्तरालस्थं चिन्तयेद्योगवित्तमः ।  
चतुर्दशैव सान्तानि अक्षराणि विचिन्तयेत् ॥ ५ ॥  
  
प्। ५७७)  
  
हंसं तारं च शक्तिं च शङ्खध्वनिनिभं परम् ।  
भृङ्गनादं ततः पश्चात् पराशक्तिस्वरूपकम् ॥ ६ ॥  
  
आधारपद्ममित्युक्तम् इति गुह्यं शिवालयम् ।  
व्योमाक्षरं तु तद्बीजं तेजसा भास्करप्रभम् ॥ ७ ॥  
  
स्वाधिष्ठानं तदूर्ध्वे तु षट्पत्र कमलोज्वलम् ।  
बलतेजोधरैर्युक्तं स्वच्छवारि समप्रभम् ॥ ८ ॥  
  
उद्वभ्र इव वर्णेन बिन्दुनादविभूषितम् ।  
ढफान्तं दशवर्णौघैः तरुणादित्य सप्रभैः ॥ ९ ॥  
  
मणिपूराख्यकमलं दशपत्रं प्रभोज्वलम् ।  
क्रोधीशबीजसंयुक्तं भावयेन्नन्दिकेश्वर ॥ १० ॥  
  
प्। ५७८)  
  
तदूर्ध्वे तु द्विषट्पत्रं मध्यमध्ये विभावयेत् ।  
कठान्तद्वादशार्णौघैः सहस्रकिरणप्रभैः ॥ ११ ॥  
  
अनाहताख्यमाधारं नादस्तेनाभिरिष्यते ।  
इन्द्रबीज स संयुक्तं तद्बीजं रोचनप्रभम् ॥ १२ ॥  
  
षोडशस्वर संयुक्तं विशुद्धाख्यावसङ्गमम् ।  
शुद्धस्फटिकसङ्काशं ठकाराक्षरबीजयुक् ॥ १३ ॥  
  
आज्ञाख्ये च भ्रुवोर्मध्ये दलयुग्मं सरोरुहम् ।  
अक्षपाणियुतं चैव रेफेण तु समुज्वलम् ॥ १४ ॥  
  
बिन्दुनादकलायुक्तं शक्तियुक्तं च भावयेत् ।  
षडध्वसन्धिसंयुक्तं सर्वबोधप्रवर्तकम् ॥ १५ ॥  
  
प्। ५७९)  
  
ज्ञानामृतरसोपेतं मोक्षसाधनमुत्तमम् ।  
षडाधारमिति प्रोक्तं गुरुवक्त्रेण लभ्यते ॥ १६ ॥  
  
इत्यचिन्त्यविश्वसादाख्ये षडाधारविधिः त्रिंशत्पटलः ॥  
