+++
title = "२ ईश्वरपरीक्षा"

+++
  
  
  
अथ द्वितीयं काण्डम्  
  
अथ पुरुषपरीक्षानन्तरमीश्वरपरीक्षा ।  
ननु युक्तमेतत्तन्त्रान्तरीयाणां वक्तुम्, इह तु ज्ञत्वकर्तृत्वस्वभावे पुंसि आवरणभावाभावाभ्यां सवितरीवाल्पमहाविषयत्वे स्वसंवेदनयोग्यतानुमानाभ्यां पूर्वोक्तरीत्या प्रतिपादिते स्वल्पमहतोरीश्वरयोः सिद्धिः स्थितैव ज्ञत्वकर्तृत्वरूपत्वादीश्वरस्येति किमन्यया तत्परीक्षया ।  
सत्यमेतत्, जगद्धेतुभूतानादीश्वरपरीक्षा तु इयमन्यैवेत्यविरोधः ।  
तथा हि न तावदसावस्मदादीनामात्मवत् स्वसंवेदनप्रत्यक्षसिद्धो भिन्नात्मरूपत्वेन तस्य ततोऽन्त्यत्वात्, नहि आत्मनां स्वसंवेदनमात्राः सङ्कीर्यन्त इत्युक्तम् ।  
नापि इन्द्रियप्रत्यक्षेण परस्परं स्वभावादेवेन्द्रियातीतत्वेन तेषां सिद्धेः, तच्छरीराणामिन्द्रियानतीतत्वसिद्धावपि विशिष्टज्ञानक्रियात्मनोरीश्वरेतरयोरसिद्धेः ।  
यदाहुर्जैमिनीयाः-  
  
न च कैश्चिदसौ ज्ञातुं कदाचिदपि शक्यते ।  
स्वरूपेणोपलब्धेऽपि स्रष्टृत्वं नावगम्यते ॥  
न च तद्वचनेनैषां प्रतिपत्तिः सुनिश्चिता ।  
असृष्ट्वापि ह्यसौ ब्रूयादात्मैश्वर्यप्रकाशनात् ॥  
इति ।  
  
किन्तु कार्यव्यवहारादेः कुम्भकारादिरिव सोऽपि स्वकार्याज्जगल्लक्षणात् हेतोरनुमेय इति दर्शयितुम्, यैः-  
  
न कदाचिदनीदृशं जगत् ।  
  
इति वदद्भिर्जैमिनीयलोकायतैर्जगन्नित्यत्वाभ्युपगमेनास्य हेतोरसिद्धत्वमुद्भाव्यते, तांस्तावत् प्रतिक्षेप्तुमाह-  
  
क्ष्मादेः सावयवत्वेन कुम्भवत्कार्यता मता ।  
  
यत्र यत्र सावयवत्वं तत्र तत्र कार्यता यथा घटादौ, यत्र तु कार्यत्वं नास्ति तत्र सावयवत्वं नास्ति यथा आत्मादौ ।  
सावयवत्वं च सर्वस्यैव पृथिवीपर्वतादेः सनभश्चक्रस्य दृष्टजन्मनो जगतोऽतः कार्यत्वमेव न नित्यत्वमिति वक्ष्यमाणस्यास्य हेतोर्नासिद्धता ।  
अत्र चोपादानकारणवत्तैव तावज्जगतः साध्येति दर्शयति ॥  
  
यद्येवमिन्द्रियपरमाण्वादेर्जगद्भागस्य सावयवत्वासिद्धेर्भागासिद्धोऽयं हेतुरित्याह-  
  
आचैतन्ये त्वनेकत्वादज्ञातप्रोक्तधर्मणः ॥ १ ॥  
  
प्रोक्तः सावयवत्वाख्यो धर्मो यस्यासौ प्रोक्तधर्मो अज्ञातश्वासौ प्रोक्तधर्मा चेति ।  
अत्र च रक्तः पटो न भवति इति न्यायेन विशेषणांशसञ्चारित्वात् निषेधस्य प्रोक्तधर्मविषयमेवाज्ञानं न धर्मिण्यपीत्यर्थाद् गम्यते तस्य अज्ञातप्रोक्तधर्मणोऽसिद्ध- पूर्वोक्तसावयवत्वादिधर्मस्येन्द्रियपरमाण्वादेरपि जगद्भागस्याचैतन्ये सति प्रतिपुरुषं भेदेनानेकत्वाद् वृक्षघटादेरिव कार्यता मतेति सम्बन्धः ।  
आचैतन्येऽपि सति चित्रपटादेरिव चित्रावयवयुक्तस्य क्ष्मादेर्जगतोऽस्य सौगतैरेकत्वेनाभ्युपगमादस्य हेतोरसिद्धत्वमिति पूर्वो हेतुरुक्तः, ततश्च हेतुद्वयेन सावयवनिरवयवात्मकं सर्वमेव जगदुपादानयुक्तं सिद्धमतो न भागासिद्धतेति न कदाचिदनीदृशं जगत् इति पक्षोऽनुमाननिराकृत इत्यर्थः ।  
न च सामान्यादिभिर्व्यभिचारस्तेषामपि पक्षीकृतत्वात् ।  
नाप्यस्य कदाचिदनीदृशं जगत् इत्यभ्युपगमस्य प्रयोजनमस्ति एवमपि भगवतो भूतेश्वरस्य हेत्वन्तरेण अधिष्ठातृतयासिद्धेः ।  
यदुक्तम्-  
  
इदं भूतमयं विश्वमभ्रश्यदुचितस्थितिः ।  
स्थितेर्व्यनक्ति चिद्रूपं हेतुं जीवच्छरीरवत् ॥  
इति ।  
  
किञ्च न प्रतिज्ञामात्रादर्थसिद्धिः इत्यत्र हेतुर्वक्तव्यः ।  
ननु पृथिवीपर्वतादि जगन्न कदाचिदनीदृशमुत्पत्त्यभावयोरदर्शनात्, तथात्वे वा प्रमाणाभावाद् आत्मवदित्यत्र हेतुरस्त्येव ।  
न, असिद्धत्वात्, नहि कल्पाद्यन्तभाव्युत्पत्तिविनाशादर्शनमधुना सिद्धमस्मदादेः, प्रतिज्ञार्थैकदेशश्च तथा भूतैर्वृक्षादिभिरनैकान्तिकश्चेति ।  
एतेन स्थित्येकस्वभावत्वादद्यवद् इत्येवमादयोऽपि हेतवः प्रयुक्ताः ।  
योऽपि कर्तुरस्मरणाद्वेदवद् इति हेतुरुच्यते सोऽप्यस्माकमसिद्धः, द्यावापृथिवी जनयन् देव एकः इत्यागमविरुद्धश्च ।  
दृष्टान्तश्चायं साधनधर्मासिद्धो वेदस्य रचनापूर्वकत्वे नाभिनवकविविरचितवाक्यवद् अकर्तृकत्वासिद्धेरित्यलमसद्धेतूपन्यासनिरासैरिति ।  
ननु सन्निवेशवतः कस्यचिन्नित्यत्वाशङ्का केन वार्यते धूमादेर्वह्न्यादिभ्योऽन्यतो भावाशङ्केव ।  
सम्बन्धग्राहकात् प्रमाणादेवेति वक्ष्यामः ।  
प्रोक्तं च भवद्भिरपि-  
  
उत्प्रेक्षते हि यो मोहादजातमपि बाधकम् ।  
स सर्वव्यवहारेषु संशयात्मा क्षयं व्रजेत् ॥  
इति ॥ १ ।  
  
ननु वाद्यसिद्धोऽयं हेतुर्यतो मूलपृथक्त्ववादिभि साङ्ख्यभेदैः पृथिव्यादीनि तत्त्वानि नित्यानीष्यन्ते ।  
तदन्तर्गताश्च भवन्त इत्याह-  
  
तत्त्वादिभुवनान्तं तु कलादिक्ष्मान्तमीरितम् ।  
शैवैः कार्यं हि तज्जातं कुम्भवन्न स्वभावतः ॥ २ ॥  
  
उपादानादि तस्येष्टं विमतिः कर्तृकारके ।  
अतः स साध्यतेऽस्माभिस्तत्कर्ता शङ्करः स्फुटम् ॥ ३ ॥  
  
न केवलं परप्रसिद्धं पृथिव्याद्येव यावत्सर्वमेव तत्त्वभूतभावभुवनात्मकं पृथिव्यादिकलाप्रान्तं जगदस्माभिर्वृक्षघटादिदेव कार्यमिष्यते, हीति यस्मात् तस्योपादानकारणं माया, आदिग्रहणात्सहकारिकारणं कर्म प्रोक्तम् ।  
अतो न मूलपृथक्त्ववादिभिरिव तत् स्वभावतो नित्यत्वेनास्माभिरिष्यते, अपि तु मूलैकत्ववादितया घटादिवत्कार्यमेवेति न वाद्यसिद्धता ।  
ततश्चोभयवादिसिद्धादस्माद्धेतोर्वक्ष्यमाणनयेनेश्वर एव साध्यः ॥ ३ ॥  
  
कथमित्याह-  
  
अदृष्टकर्तृ कायादि कार्यं प्रज्ञावता कृतम् ।  
कुम्भवत्  
  
यद्यत्कार्यं तत्तत् विशिष्टज्ञानक्रियायुक्तकर्तृपूर्वं दृष्टं यथा घटादि, कार्यं च तनुकरणभुवनाद्यदृष्टकर्तृकं सर्वमेव जगत् प्रतिपादितम्, तस्मादपि विशिष्टज्ञानक्रियात्मककर्तृपूर्वकं सिद्धमिति यस्तस्य कर्ता स परमेश्वरः सिद्धः ।  
अत्राहुः कार्यत्वस्य कर्तृपूर्वकत्वरूपत्वात् प्रतिज्ञार्थैकदेशोऽयं हेतुरिति ।  
तदयुक्तम् ।  
साङ्ख्यसौगतैः कार्यत्वाभ्युपगमेऽपि जगतः कर्तृपूर्वकत्वानिष्ठैरत एव उपादानकारणवत्तैवात्र कार्यता विवक्षितेति दर्शितम् ।  
नाप्यनन्वयः दृष्टकर्तृकेषु कार्येष्वन्वयसिद्धेः ।  
अदृष्टकर्तृकमेवात्र पक्षीकृतम् ।  
यस्त्वाह- किमनेन अनुमितानुमानेन, सावयवत्वादित्ययमेव हेतुः कर्तृपूर्वकत्वसिद्धौ कस्मात् नोपादीयत इति, सत्यम् उपादीयेत यदि तावन्मात्रस्यैव जगतस्तत्साधयितुमभिप्रेतं स्यात्, निरवयवस्याप्यभिप्रेतमिति नैवमुपात्तम् ।  
  
न चात्र गृहान्तःप्रविष्टसूर्यरश्मिषूपलभ्यमानैस्त्र- सरेण्वादिभिरनैकान्तिको हेतुरदृष्टकर्तृपदेन धर्मिणो विशेषितत्वादित्याह-  
  
नाविपक्षत्वादनेकान्तस्त्रसादिभिः ॥ ४ ॥  
  
विपक्षे हि हेतुर्वर्तमानोऽनैकान्तिकः प्रमेयत्वादिः ।  
न चात्र त्रसादयः आदिग्रहणात् सिकतोपलादयो विपक्षास्तेषामपि अदृष्टकर्तृपदेन पक्षीकृतत्वात्, अपि तु आत्मादय एव ।  
सन्दिग्धो हि धर्मः साध्यो न सिद्धो बाधितो वा ।  
यदुक्तं भवद्भिरपि-  
  
सन्दिग्धहेतुवचनाद्व्याप्तो हेतुरनाश्रयः ।  
इति ।  
  
अदृष्टकर्तृकेषु च सर्वेष्वेव कार्येषु कर्तृपूर्वकत्वं तत्साधकबाधकप्रमाणाभावात् सन्दिग्धं परस्येति हेत्वभिधानविषयत्वात् त्रसादिष्वपि वास्तवपक्षत्वयोगात् साध्यमेवेति तेऽपि पक्षीकृता, न तु व्यभिचारिभयेनेति ।  
न च पक्ष एव व्यभिचारविषयः धूमादग्न्यनुमानादावपि तथा प्राप्तेः सर्वानुमानाभावप्रसङ्गः ।  
निश्चितसाध्याभावश्च वास्तवो विपक्षः ।  
न च त्रसादिषु केनचिदपि प्रमाणेनाकर्तृपूर्वकत्वं निश्चितमिति ।  
कुतो विपक्षता, कर्तुरदर्शनमात्रस्योत्सन्नमठकूपादिभिर्व्यभिचारात् ।  
कूपादाविव त्रसादिषु न कदाचिदस्माभिः कर्ता दृष्ट इति चेत्, अत एवास्मदाद्यगोचरोऽसावावेशादौ पिशाचादिवत् तत्र सम्भाव्यमानः प्रमाणेन विना नास्तीति न शक्यते निश्चेतुमिति सन्दिग्ध एव ।  
ततस्त्रसादिषु विपक्षता क्षपयितुं न शक्या ।  
तर्हि तृणलतादीनां दृश्यमानेभ्यः एव पृथिव्यादिभ्यो हेतुभ्यो जन्मदृष्टेरदृष्टकर्त्रन्तरकल्पनेऽनवस्थाप्रसङ्गादत्र विपक्षत्वमिति तैरनेकान्तः ! यदाहुः-  
  
येषु सत्सु भवत्येव यत्तेभ्योऽन्यस्य कल्पने ।  
तद्धेतुत्वेन सर्वत्र हेतूनामनवस्थितिः ॥  
शस्त्रौषधादिसम्बन्धाच्चैत्रस्य व्रणरोहणे ।  
असम्बद्धस्य किं स्थाणोः कारणत्वं तु कल्प्यते ॥  
इति ।  
  
कथं तर्हि तेऽपि कदाचिन्न भवन्ति ।  
सहकारिणो वर्षातपादेरभावात् ।  
तस्यापि कथमभावः ।  
ननु अदृष्टवशात् तर्हि तृणादीनां दृष्टेष्वेव कारणेषु सत्सु भावो न सिद्ध इति अदृष्टस्यापि अप्रतिक्षेपान्न विपक्षता ।  
नन्वदृष्टं कर्मैवास्माभिरिष्यत इति चेत्, न, विशेषे प्रमाणाभावाद् अदृष्टस्य पिशाचादेः कर्तुरभ्युपगमाद् हेतुकर्तुश्च क्वचिद् देवतात्मनः ।  
यदुक्तम्-  
  
येऽपि मन्त्रविदः केचिन्मन्त्रान्कांश्चन कुर्वते ।  
प्रभुप्रभावस्तेषां स तदुक्तन्यायसिद्धितः ॥  
इति ।  
  
तस्यात्रापि सम्भवान्नैव पिशाचादिरस्तीति जैमिनीयाः ।  
  
यदाहुः-  
  
प्रमाणपञ्चकं यत्र वस्तुरूपे न विद्यते ।  
वस्तुसत्तावबोधार्थं तत्राभावप्रमाणता ॥  
इति ।  
  
तदयुक्तं प्रमाणनिवृत्तावपि, अत एव भावसिद्धेर्भूनिहितद्रव्यवत् ।  
न चात्रापि प्रमाणं नास्त्येव पुरुषमात्रासम्भविनोऽतीन्द्रियार्थस्याविसंवादिनस्तदानीं तत्र ज्ञानस्य सिद्धेः ।  
तदपि कर्मवशात् तदानीं पुंस आविर्भवतीति चेद् युक्तम्, यदि तस्य तदाविर्भूतं भवेत्, स त्वपस्मृतेस्तदानीं मूढवेदन एव सिद्धः ।  
नहि इदं मम ज्ञानमिदं नेत्यत्र स्वानुभवव्यतिरेकेणान्यत् प्रमाणमस्ति, नापि गच्छतस्तृणादिज्ञानस्येव तस्य भवतोऽप्यनुपलक्षणं युक्तं निश्चयात्मकत्वात् ।  
यदाहुः-  
  
न च निश्चयविज्ञानं स्वात्मनैव न विद्यते ॥  
इति ।  
  
ततः पुरुषवेदनानुप्रवेशाद् देवदत्तादिज्ञानवत् ततोऽत्यन्तभिन्नं तत् संविन्मोहकर्तुस्तदानीं कस्यचित् सातिशयस्य पिशाचादेस्तत् ज्ञानमिति कार्यतोऽभ्युपगन्तव्यम् ।  
न कर्मणां जडत्वादिति न पिशाचादेरस्मदाद्यगोचरस्यापि तत्र कर्तुरभावः ।  
ननु तथापि कर्मणस्तत्र हेतुत्वमस्त्येव ।  
किमतः कर्तुरदृष्टस्यापि सम्भवात् तृणादावदृष्टकर्तृपूर्वकत्वसंशय इति न विपक्षता, अपि तु प्रोक्तनयेन वास्तवं पक्षत्वमेवेति ।  
न च कर्मणोऽपि कृष्यादेरिव चेतनानधिष्ठितस्य कार्यजनकत्वमिति वक्ष्यामः ।  
तत्तृणादीनां दृष्टहेतुत्वेऽपि परैरदृष्टकार्यत्वेनाभ्युपगमात्,  
  
प्रत्युतात्र सपक्षत्वमिति मत्वा त्रसादिभिरेव विपक्षत्वाशङ्कयानैकान्तिकत्वं परिहृतमाचार्येण, न तु तैरपीति ॥ ४ ॥  
  
नन्वसिद्ध एवायं हेतुरिति पराभिप्रायमाह-  
  
धीमत्कृतं तु यत्कार्यं दृष्टं तस्यैव दर्शनात् ।  
धीमतोऽनुमितिर्युक्ता देहादेर्न विपर्ययात् ॥ ५ ॥  
  
यदेव हि यस्य कार्यत्वेन सिद्धं तदेव तस्यानुमापकं न कार्यमात्रं धूमादीवाग्न्यादेः, न शकटादिविशिष्टमेव घटपटप्रासादनगरादिकार्यं कर्तृजन्यं सिद्धमिति तत एव विशिष्टज्ञानात्मकर्त्रनुमानं युक्तम्, न तु कार्यशब्दवाच्यत्वे तद्विजातीयात्तनुभुवनकरणादेः कार्यान्तरात् तत्र तत्कार्यत्वात् इति हेतोरप्यसिद्धेः ।  
यदाहुः सौगताः-  
  
सिद्धं यादृगधिष्ठातृभावाभावानुवृत्तिमत् ।  
सन्निवेशादि तद्युक्तं तस्माद्यदनुमीयते ॥  
वस्तुभेदे प्रसिद्धस्य शब्दसाम्यादभेदिनः ।  
न युक्तानुमितिः पाण्डुद्रव्यादिव हुताशने ॥  
अन्यथा कुम्भकारेण मृद्विकारस्य कस्यचित् ।  
घटादेः कारणात्सिद्ध्येद्वल्मीकस्यापि तत्कृतिः ॥  
जात्यन्तरप्रसिद्धस्य शब्दसामान्यदर्शनात् ।  
न युक्तं साधनं गोत्वाद्वागादीनां विषाणिवत् ॥  
इति ॥ ५ ॥  
  
एतत् प्रतिक्षिपति-  
  
कार्यत्वादेव कुम्भादेर्देहादिर्न विलक्षणम् ।  
कार्यं च न क्वचिद् दृष्टं प्रज्ञावत्कारणं विना ॥ ६ ॥  
  
न तावददृष्टकर्तृकेषु तनुकरणभुवनादिषु कार्यत्वमसिद्धं भवताम्, येन दृष्टकर्तृकेभ्यो विजातीयत्वाभ्युपगमो युक्तः स्यात्, जगतः सर्वस्यानित्यत्वेन समनन्तरप्रत्ययोपादानाभ्युपगमात् ।  
ननु आश्रयाणां भेदात् तदपि भिन्नमेव ।  
न, तेन रूपेण तेषामपि अभिन्नत्वात् शावलेयबाहुलेयादीनामिव गोत्वेन, शब्दघटादीनामिव वा कृतकत्वेन ।  
नहि अन्यथा कृतकत्वेनानित्यत्वं घटादिवत् शब्दादावनेकवृत्त्यादिभिर्वानेकत्वं भूतकण्ठमालागुणवत् सामान्यादौ शक्यमुपपादयितुं भवद्भिः ।  
तेन रूपेण तेषां समानतैव, यदुक्तम्-  
  
साध्यधर्मसामान्येन समानोऽर्थः सपक्षः ॥  
इति ।  
  
न कार्यत्वेनेति चेत्, जितं जिगीषुभिरभिनवैः प्रसिद्धन्यायनिह्नवेन, असिद्धताद्यान्ध्यमुत्पादयद्भिः ।  
कथं वा सन्निवेशवतां सर्वेषां प्रमेयत्वसत्त्वकार्यत्वशून्यत्वानात्मत्वादिभिरेव न सन्निवेशवत्त्वेनापि समानता ।  
ननु सन्निवेशो नाम नान्यत् किञ्चित् सन्निविष्टेभ्यः ।  
बालभाषितमेतत्, सतोऽपि किमन्यत्सत्त्वं कार्याद्वा कार्यत्वम् ।  
सत्यम्, भिन्नानामपि तेषामेकविमर्शजनकत्वेन समानतेष्यते ।  
यदुक्तम्-  
  
एकप्रत्यवमर्शाख्यज्ञानादेकार्थसाधने ।  
भेदेऽपि नियताः केचित्स्वभावेनेन्द्रियादिवत् ॥  
  
ज्वरादिशमने काश्चित्सह प्रत्यकमेव वा ।  
दृष्टा यथा वौषधयो नानात्वेऽपि न चापरा ॥  
इति ।  
  
तर्हि सन्निवेशवत्त्वेनापि सर्वसन्निवेशवतां समानत्वं प्रतीय- मानं तद्वदेव भविष्यतीति केषाञ्चित् जात्यन्तराभिधानमयुक्तमेव ।  
अकर्तृपूर्वत्वसिद्धौ तेषां जात्यन्तरत्वमेकशब्दवाच्यत्वेऽपि स्यात्, उपादानकारणभेदसिद्धाविव पाण्डुत्वादेरुपलभ्यमानाका- रान्यत्वनिश्चये वा गोशब्दवाच्यानामिव वागादीनां नवानां न तु तत्संशये ।  
सम्बन्धग्रहणकाल एव महानसदृष्टात् धूमाद् अतिदूरवर्तित्वेनादृष्टाग्निसम्बन्धस्य धूमान्तरस्यैवाग्न्युपादान- तायां सन्देहमात्रादसिद्धेः, अदर्शनमात्रस्य च सन्देहफलत्वा- दित्युक्तम् ।  
तर्ह्यसिद्धत्वादेव तेषां दृष्टकर्तृभ्यो जात्यन्तरता स्यात् ।  
न, अत एव तस्य साध्यत्वाद् धूमादेरिवाग्न्याद्युपादानता दूरवर्तिनि पर्वतादौ ।  
साधनस्य ह्यसिद्धता दूषणं साध्यस्य तु भूषण- मेवेत्युक्तम् ।  
अथ व्याप्तिरसिद्धा कार्यमात्रस्य कर्तृमात्रेणेति, उच्यते, घटादीनां विशिष्टकर्तृत्वेनैव दर्शनात् क्व वा धूममात्रस्य वह्निमात्रेण व्याप्तिः सिद्धा भवताम् ।  
धूमविशेषोऽपि हि कश्चिदेव महानसादावग्निविशेषजन्यः सिद्धः ।  
ननु तार्णपार्णादेर्विशेष- व्यभिचारेऽपि ततो धूममात्रस्य दर्शनात् ।  
न तदापि निर्विशेषस्य सामान्यस्य प्रत्यक्षेणासिद्धेः स एव तदवस्थो दोषः ।  
सत्यम्, अत एवार्थसामर्थ्यादनुमानतो वा सर्वत्राग्निजन्यो धूमो धूमत्वात्, महानसदृश्यभूमवदित्यप्रतिष्ठितभेदस्याग्नि-मात्रस्य व्यापकस्यात्राप्रतिष्ठितभेदं धूममात्रं व्याप्यं लिङ्गतया प्रतीयते ।  
यदुक्तम्-  
  
सामान्यविषयं प्रोक्तं लिङ्गं भेदाप्रतिष्ठिते ॥  
इति ।  
  
यद्येवमिहापि घटपटशकटादिकार्येषु कर्तृविशेषस्य कुम्भकारादेर्व्यभिचारात्, अप्रतिष्ठितभेदमेव कार्यमात्रं कर्तृमात्रस्य व्याप्यं हेतुत्वेन सिद्धमिति न व्याप्तेरपि असिद्धिः प्रतिबन्धमूलैव हि व्याप्तिरिति व्याप्तिविदः ।  
सत्यम्, यदि प्रतिबन्धो भवेत्, दृष्टान्ताधीनैव तु अत्र व्याप्तिः, सा च तत्पुत्रादेः श्यामत्वानुमानवत् व्यभिचारिण्येवेति अननुमानम् ।  
इदमपि चिकित्सकोपदेशवत्, श्रद्धेयमेव ।  
प्रतिबन्धो हि धूमाग्न्यादेरिवात्रापि प्रत्यक्षसिद्ध एव ।  
धूमाग्न्योर्हि कार्यकारणभावो न दृष्टान्तसिद्धप्रत्यक्षोपलम्भमन्तरेण कृतकर्वानित्यत्वयोर्वा तातात्म्यमनेकवृत्त्यनेकत्वयोर्वा अन्यतोऽवगम्यते ।  
भवद्भिरपि सम्बन्धसाधकप्रमाणविषयतया च दृष्टान्तः साधनवाक्येषु प्रयुज्यते, न दृष्टान्तमात्रतयेति, तदभावाद् दृष्टान्तमात्रयोगेऽपि श्यामस्तत्पुत्रत्वात् इत्येवमादेरनुमानावस्करस्य व्यभिचारिता तदत्रापि उपादानकारणस्येव कर्तुरपि कार्येण सह कार्यकारणभावो दृष्टान्ते प्रत्यक्षोपलम्भप्रमाणसिद्ध इति तद्बलादेव सर्वस्य सर्यस्योपादानेनेव कर्त्रापि व्याप्तिः सिद्धेत्यव्यभिचारः ।  
यद्येवं दृष्टकर्तृकेष्येव प्रतिबन्धसिद्धेः सा सिध्यति नादृष्टकर्तृकेष्वन्यत्वात् ।  
प्रलापमात्रमेतत्, अन्यत्वमात्रस्य दृष्टकर्तृकेषु दृष्टाग्निसम्बन्धेषु च धूमादिषु दर्शनेनानैकान्तिकत्वात् ।  
अथादृष्टकर्तृकतैव दृष्टकर्तृकेभ्योऽन्यत्वमुच्यते तदपि तथाभूतैर्घटादिकैरनैकान्तिकमेव ।  
  
अथ तत्र घटादिरूपतया अनन्यत्वमिहापि कार्यरूपतयेति न विशेषः ।  
ननु यज्जातीयो यतः सिद्धः, तत एव तस्यानुमानं युक्तम्, न विजातीयात्, वल्मीकस्तूपादेरिव कुम्भकारस्य ।  
भिन्नजातीयं च दृष्टकर्तृकात्, अदृष्टकर्तृकं कार्यमिति न ततः कर्त्रनुमानं युक्तम् ।  
न, तेन रूपेण तेषां भेदासिद्धेरित्युक्तं कृतकत्वेनेव शब्दघटादीनां सत्त्वेनेव वा सर्वपदार्थानाम् ।  
न हि कृतकत्वस्या- नेकविजातीयवस्तुभिन्नस्यानेकविजातीयवस्तुभिन्नेनानित्यत्वेन तादात्म्यम्, सत्त्वेन वा क्षणिकत्वस्य भवतामुपपद्यते ।  
ननु तेन रूपेण तेषां समानतैव, न विजातीयता ।  
ननु विरुद्धमेतद् विजातीयमेव न धर्मभेदात् शावलेयबाहुलेयाविव गोत्वे च ।  
तर्हि एतदेव साधु, यस्य यथाभूतेन सह सम्बन्धः सिद्धः, स तथा भूतमेव प्रतिबन्धबलात् गमयति ।  
किमत्र सजातीयत्वासजातीयत्वेनेति ।  
यदुक्तं भवद्भिरपि-  
  
यदीदं स्वयमर्थानां रोचते तत्र के वयम् ।  
इति ।  
  
अतश्च वल्मीकस्तूपादेः कुम्भकारः- व्यभिचारेऽपि चेतनायुक्तकर्त्रव्यभिचारोऽस्त्येवेति, तत्रापि स एव साध्यः ।  
किञ्च कात्र जातिरभिप्रेता, यदपेक्षया सजातीयत्वासजातीयत्वव्यवहारः ।  
ननु भवतामिव सदृशतैव ।  
यद्येवम्, सत्त्वेनेव सर्वभावानां कार्यत्वेन सर्वकार्याणां सदृशत्वमिति तदेवाविनाभावात् कर्तृसिद्धौ हेतुरुच्यत इति ।  
यज्जातीयो यतः सिद्धः तज्जातीयादेवात्र कर्ता अनुमेय उक्तो न विजातीयाद्वा तच्छब्दमात्रावाच्यादिति वासिद्धता ।  
कथं तर्हि पाण्डुत्वादेरपि जाग्निजन्यता ।  
तदभावेऽपि मक्कोलादिषु तस्य दर्शनात् सत्त्वस्येवाकार्यभूतेष्वात्मादिषु ।  
न चाकर्तृकं किञ्चित् कार्यं सिद्धम्, येन तत्र वर्तमानस्यास्य हेतोर्व्यभिचारः सम्भाव्येत ।  
पर्वततृणादेरपि अदृष्टकर्तृकत्वेन सिद्धेरुक्तत्वादिति न पाण्डुत्वादेर्वह्निजन्यत्वमिव कार्यस्य कर्तृजन्यत्वमसिद्धमिति ॥ ६ ॥  
  
अथ यथाभूतेनैव यस्य प्रतिबन्धः सिद्धस्तथाभूत एव, तस्मादनुमीयते इत्ययमेव ग्रहस्तत्राप्याह-  
  
न च यद्व्यक्तिसम्बद्धा व्यक्तिर्यैवेह सम्मता ।  
तस्य एवानुमानं स्यात्पुनस्तदुपलब्धितः ॥ ७ ॥  
  
यद्येवम्, सकलसजातीयविजातीयव्यावृत्तेन स्वलक्षणेनैवाग्न्यादिना महानसादौ धूमादेः स्वलक्षणस्यैव प्रतिबन्धः सिद्धः, तस्य चाननुयायित्वात्, न धर्म्यन्तरेऽनुमानं सम्भवति, नापि तत्रैव प्रत्यक्षसिद्धेरनुमानायोगादिति निवृत्ता, इदानीमनुमानवार्ता ।  
जितं प्रत्यक्षैकप्रमाणवादिभिर्लौकायतिकैरेव ।  
तस्मात्सर्वेणानुमानवादिना समान्यविषय एवानुमानं प्रमाणं कार्यमिहेत्यतोऽप्यस्य नासिद्धता ॥ ७ ॥  
  
अन्ये तु शरीरयुक्तकर्तृपूर्वकत्वादिसाधनात्, धर्मविशेषविपरीतसाधनोऽयं विरुद्धः शरीरयुक्तकर्तृपूर्वकत्वेनैव घटादौ दृष्टान्तेऽस्य हेतोर्व्याप्तिसिद्धेरित्याहुः ।  
  
यथासिद्धे च दृष्टान्ते भवेद्धेतोर्विरुद्धता ।  
अनीश्वरविनाश्यादिकर्तृकत्वं प्रसज्यते ॥  
  
शरीरादेर्विना चास्य कथमिच्छापि सर्जने ।  
शरीराद्यथ तस्य स्यात्तस्योत्पत्तिर्न तत्कृता ॥  
इति ।  
  
एतदेव प्रतिक्षिपति-  
  
सिषाधयिषतां न्यायः साध्यधर्मविपर्ययम् ।  
परेषां हि शरीरादेर्दृष्टेनैव निवर्त्यते ॥ ८ ॥  
  
साध्यधर्मस्याशरीरकर्तृपूर्वकत्वस्य विपर्ययं कार्यत्वादेवास्माद् हेतोः साधयितुमिच्छतां परेषां तनुकरणादेर्धर्मिणः स विरुद्धसाधनन्यायः प्रत्यक्षेणैव निवार्यते ।  
स्वकार्यकरणस्पन्दादेः कार्यस्य शरीरान्तरं विनैव इच्छायुक्तकर्तृपूर्वकत्वेन आन्तरस्पर्शनेन्द्रियस्वसंवेदनप्रत्यक्षाभ्यां सिद्धेः कार्यत्वं सर्वत्राविनाभावात् तावन्मात्रमेव गमयति, न तु शरीरयुक्तकर्तृपूर्वकत्वमपि व्यभिचारात् ।  
तन्न, धर्मविशेषविपरीतसाधनोऽयं हेतुरित्यर्थः ।  
अन्यथा कृतकत्वादयोऽपि शब्दादौ घटादिवत् पृथुबुध्नोदराद्यविनाभावेनानित्यत्वं गमयेयुः ।  
धूमादयश्च पर्वतादावपि महानसादाविवापर्वतवर्तिनं वह्निमिति सर्वस्य धर्मविशेषविपर्ययमसाधनाद् हेत्वभावप्रसङ्गः ।  
अथ तत्र य एवाव्यभिचारी धर्मः स एव साध्यो नान्यो व्यभिचारादित्युच्यते ।  
तदिहापि समानमित्यविरुद्धता ।  
ननु क्षणिकत्वादर्थानामत्रापि पूर्वदेहलक्षणसहकारिणो देहिनो देशान्तरे देहिक्षणोऽन्य एवोत्पद्यते, तन्न, कार्यं देहयुक्तकर्तृपूर्वकत्वं व्यभिचरतीति विशेषविरुद्ध एवायमिति कश्चित् ।  
यदाह धर्मकीर्तिरपि-  
  
तस्मात्पृथगशक्तेषु येषु सम्भाव्यते गुणः ।  
संहतौ हेतुता तेषां नेश्वरादेरभेदतः ॥  
इति ।  
  
सत्यम्, यदि क्षणिकत्वमस्य स्यात्, तत्तु प्रतिक्षिप्तमात्मसिद्धौ, तत्प्रतिक्षेपमूलत्वात्तस्याः ।  
अपि चाशकुनाभिधानस्वभावस्यैव भवतः सर्वत्र तदभिधानं दौर्भाग्यमेव प्रकाशयति, क्षणिकत्वे क्रियायाः सम्भवाभावेन कर्तृत्वस्याप्यसिद्धेः ।  
कोऽसौ धर्मो यस्य विशेषविपर्ययसाधनता ।  
निराकृते हि क्षणिकत्वे सिद्धेऽभ्युपगते वात्मनि कर्तृत्वे वा ईश्वरपरीक्षाप्रस्तावो युक्तः, नान्यथा ।  
तन्मध्ये तु क्षणिकाश्रये विकल्पोऽभ्युपगमनिराकृत एव ।  
ननु स्थैर्येऽपि तद्विषयत्वात् स्पन्दक्रियायाः शरीरं तस्यापेक्षणीयमेव ।  
बालप्रलपितमेतत्, घटादिवद्धि कार्यतया तदपेक्षणीयम्, न तु शरीरतया ।  
नन्वचलदवस्थं चलदवस्थानिर्वृत्यर्थं तदपेक्षणीयमेव ।  
सत्यम्, घटादिवद्धि कार्यतयेत्युक्तम् ।  
नन्वशरीरस्य ज्ञानक्रिययोरनुपपत्तिः ।  
यदाहुः कुमारिलाः-  
  
अशरीरोह्यधिष्ठाता नात्मा मुक्तात्मवद्भवेत् ॥  
इति ।  
  
तदयुक्तं न हि दृष्टेऽनुपपन्नं नाम, दृष्टान्तस्य साध्यधर्मसिद्धो मुक्तात्मनां सर्वज्ञत्वयोगेऽपि, ईश्वरसमत्वाभ्युपगमात् ।  
तर्हि विज्ञानकैवल्यादिवद्भविष्यति ।  
ने तेषामशरीरत्वं तथात्वहेतुः, अपि तु मल एवेत्युक्तमन्यत्र ।  
  
यो ज्ञश्चायमदेहत्वादिन्द्रियाद्यप्रसिद्धितः ।  
  
इत्येतदेव सब्दान्तरेणाह ।  
तेनापि मीमांसकोपपत्त्युपजीवित्वप्रसिद्धिः केवलं बौद्धानां प्रकाशिता भवति नाधिकं किञ्चित् ।  
यदाहुः-  
  
पूर्वपक्षेषु तैरुक्ता या जघन्योपपत्तयः ।  
ताभिर्दुर्लभवब्धाभिर्मत्ता वल्गन्ति भिक्षवः ॥  
इति ।  
  
कथं वा कार्यकरणाद्यभावे जिजस्य सर्वविषयं ज्ञानमिष्यते भवद्भिः ।  
ननु तस्यापि शरीरमस्त्येव ।  
तत्किं कर्मजमकर्मजं वा, कर्मजशरीरयोगेऽस्मदादीनामिवासर्वज्ञता, अकर्मजं तु शरीरमवह्न्यादिभ्यो धूमादीव नियतकारणजन्यत्वात्, न सम्भवत्येव ।  
ननु करुणतया तस्य शरीरं भविष्यति ।  
सत्यम्, यदि तस्यास्तत्र हेतुत्वं प्रत्यक्षतोऽनुमानाद्वा सिद्धं भवेत् ।  
नन्वागमाद् भविष्यति यदुक्तम्-  
  
तृतीयस्थानसक्रान्तौ न्याय्यः शास्त्रपरिग्रहः ।  
इति ।  
  
सत्यम्, यदि प्रत्यक्षानुमानविषयस्थानद्वयेऽस्य विशुद्धिः स्यात्, सा तु नास्तीत्युक्तमात्मसिद्धौ ।  
ननु द्वयानुबन्धात्तस्यास्तृष्णादेरिव शरीरहेतुत्वम् ।  
तर्ह्यविद्यान्वयात् पुद्गलस्येव कारुणिकस्यापि असर्वज्ञता ।  
ननु निर्माणशक्त्यैव तस्य शरीरमिति बौद्धाः ।  
न तर्हि ईश्वरासिद्धिः ।  
ननु तथापि तस्य शरीरमस्त्येव ।  
यद्यर्थप्रतिपत्त्युपायतया, तर्हि अस्मदादिवत् सोऽपीन्द्रियादिपरतन्त्रबोधत्वादसर्वज्ञ एव, नहीन्द्रियाणां सर्वार्थता सम्भवति प्रदीपादिवत् परिमितार्थप्रकाशकत्वसिद्धेः ।  
ननु भावनाबलतो विनिवृत्तसमस्तचित्तदोषस्येन्द्रियानपेक्षयैव सर्वार्थदर्शिनोऽप्यधिष्ठानमात्रेण शरीरमुपयुज्यत एव ।  
यद्येवम्, कुड्यादेरविशिष्टं तत् न शरीरतामासादयति ।  
यदाहुः-  
  
सान्निध्यमात्रतस्तस्य पुंसश्चिन्तामणेरिव ।  
निःसरन्ति यथाकामं कुड्यादिभ्योऽपि देशनाः ॥  
इति ।  
  
शरीरानपेक्षयैव तस्य सर्वविषयं ज्ञानम्, इच्छामात्रेण च निर्माणं कायादौ कर्तृत्वम्, अन्यस्यापि च मञ्जुश्रीप्रभृतेः सातिशयस्याभ्युपगतमेव भवद्भिरिति  
  
तद्वद्भगवतोऽपि विश्वाधिष्ठानाद् विश्वकायत्वसिद्धे न धर्मविशेषविपरीतसाधनता ।  
नापि कुम्भकारात्मनोऽनीश्वरत्वं ज्ञत्वकर्तृत्वात्मकत्वादीश्वरत्वस्य कुम्भकारादावपि स्वकार्यविषयस्य भावात् ।  
न हि तस्य तत्र ज्ञानाभावे कर्तृत्ववैकल्ये वा कुम्भकर्तृत्वं सम्भवति, अकुम्भकारस्येव, नापि विनाशित्वमात्मनः प्राङ् नित्यत्वस्य साधितत्वात् तत् न दृष्टान्तेऽपि अनीश्वरविनाश्याद्यपि सिद्धमतो न इत्थमपि विशेषविरुद्धता ।  
एतेन-  
  
इच्छानन्तरवृत्तिस्तु दृष्टान्तेऽपि न विद्यते ।  
अचेतनः कथं भावस्तदिच्छामनुवर्तते ॥  
  
इत्येतदपि प्रयुक्तं स्वदेहस्पन्दादौ कुम्भकारादेस्तथैव दृष्टत्वात् ।  
अथ शरीरादन्यो घटादिः न, इच्छानन्तरवृत्तिः दृष्ट इत्युच्यते, तदप्ययुक्तमिच्छया विना तस्यापि असिद्धेः ।  
नह्यनिच्छुरन्येच्छुर्वा कुम्भकारो घटं वर्तयन् दृष्टः ।  
ननु इच्छामात्रस्य तत्राहेतुत्वं शरीरादेरपि, अपेक्षणात् ।  
किमतः, नहि सहकार्यपेक्षाकारणस्य कार्यं विहन्ति कर्मणो धर्मादेः सुखादाविव शरीराद्यपेक्षेति सैव सर्वत्राव्यभिचारिणीति कार्यादनुमीयते ।  
न च शरीरादन्येषु इच्छया करणमसिद्धमेव ।  
सिद्धमन्त्राणामिच्छयैवाहिविषाग्न्यादिष्वन्यथाकरणदर्शनादिति वक्ष्यत्याचार्यः स्वयमेवोत्तरकाण्डे ।  
प्रोक्तं च सौगतैः-  
  
मन्त्राद्युपप्लुताक्षाणां यथा मृच्छकलादयः ।  
अन्यथैवावभासन्ते तद्रूपरहिता अपि ॥  
  
यद्वा ईश्वरः सशरीर एव स्वनिर्माणकायान्तराधिष्ठानेन पूर्वं स्वशरीरमुपसंहृत्य जगत्कृत्यं सम्पादयति ।  
अनादिर्हि तस्य परपुरप्रवेशिन इव शरीरप्रबन्ध इत्यपि तत्रैवाचार्यो वक्ष्यति ।  
  
अतश्च यदुक्तम्-  
  
अनेकान्तश्च हेतुस्ते तच्छरीरादिना भवेत् ।  
उत्पत्तिमा।  
श्च तद्देहो देहत्वादस्मदादिवत् ॥  
  
इत्येतदपि अपहस्तितमेव ।  
तच्छरीरस्य सन्निवेशवत्त्वेऽपि नित्यत्वानभ्युगमादिति मायागर्भेश्वराणां च शरीरयोगेऽपि ऐश्वर्यमिष्यत एव ।  
यदुक्तमाचर्येण मोक्षकारिकासु-  
  
कलायोगेऽपि चावश्याः कलानां पशुसङ्घवत् ।  
वश्यास्ताः पशुभिः सार्धं तेषां ते तदुपर्यतः ॥  
  
इत्यविरोधः ॥ ८ ॥  
  
ननु दृष्टान्तोऽत्र साध्यधर्मासिद्धः कार्यस्येश्वरकर्तृत्वेन दृष्टान्ते घटादावसिद्धेः यथासिद्धेन विरुद्धश्चेत्युक्तं निर्मलत्वसर्वज्ञत्वेच्छामात्रकर्तृत्वाद्यात्मकं हि ऐश्वर्यमनीश्वरकुम्भकारादावदृष्टमेव ।  
यदाह-  
  
कुम्भकाराद्यधिष्ठानं घटादौ यदि चेष्यते ।  
नेश्वराधिष्ठितत्वं स्यादस्ति चेत्साध्यहीनता ॥  
इति ।  
  
एतप्ययुक्तमित्याह-  
  
मलादिपाशमुक्तत्वं सर्वज्ञत्वादिधर्मता ।  
स्वेच्छानन्तरकारित्वं कुलाले यन्न दृश्यते ॥ ९ ॥  
  
सर्वमेतन्महेशस्य सेत्स्यति ह्यर्थशक्तितः ।  
नानुमानादितो नातः साध्यहीनं निदर्शनम् ॥ १० ॥  
  
कुम्भकारादीनामपि स्वकार्ये निर्मलज्ञानता सर्वज्ञत्वं स्वेच्छाकारित्वाद्यपि चेश्वरत्वं सिद्धमेव, अन्यथा घटादिकरणासम्भवादित्युक्तम् ।  
अथ यथाभूतं तत् तनुकरणभुवनादिसम्बन्धिसाध्यं तथाभूतम्, न दृष्टान्ते दृष्टमिति उच्यते ।  
वह्न्यादिरपि पर्वतसम्बन्धी महानसादावदृष्टत्वात् न धूमादिना साध्य इति सर्वानुमानाभावप्रसङ्गः ।  
ननु धूममात्रं वह्निमात्रे व्याप्तं सिद्धमेव ।  
क्व यथा, न तावत्, दृष्टान्ते विशिष्टस्यैव महानसादौ धूमस्य विशिष्टादेवाग्नितो भावदर्शनात् ।  
ननु तदुत्तरकालभाविना प्रत्यभिज्ञाप्रत्यक्षेण यद्वारा तद्भाविनः सकृदपि ततो भावादित्यनुमानेन वस्तुशक्तिसामर्थ्येन वा सामान्यविषया व्याप्तिरवतिष्ठत एव ।  
व्यवतिष्ठताम्, पर्वतवर्ती तु वह्निविशेषः कथं साध्यः, न ह्यस्माद् व्याप्तिसाधनादनुमानादेरपि तस्य सिद्धिः विशेषे व्याप्त्यभावात् ।  
ननु सामान्याक्षिप्तो विशेष एवाप्रतिष्ठितभेदो व्याप्तिविषय इति चेत्, किं पर्वतवर्त्येव, अथ सोऽपि ।  
यदि पर्वतवर्त्येव सिद्धसाधनता व्याप्तिग्रहणकाल एव तस्य सिद्धेः स्वानुभवबाधश्च ।  
अथ सोऽपीत्युच्यते, तर्हि नियमोऽननुमेय एवेति सिद्धसाधनतैव ।  
यदाहुः-  
  
सामान्ये सिद्धसाध्यता  
  
इति देशान्तरवर्तिन्यग्नौ प्रवृत्तिप्रसङ्गश्चेति ।  
ननु पक्षधर्मताबलान्नियतस्य धूमस्य ग्रहणात् नियतो वह्निः प्रतीयते- प्रमाणमनुमानं हि त्रिरूपाल्लिङ्गतोऽर्थदृक्, इत्यविरोधः ।  
यदाह धर्मकीर्त्तिः-  
  
सामान्यं च साध्यं न च सिद्धसाध्यता तदयोगव्यवच्छेदस्यासिद्धेः इति ।  
यद्येवमिहाप्यप्रतिष्ठितभेदः कार्यविशेष एव कर्तृविशेष व्याप्तः सिद्ध इति ।  
तनुकरणभुवनादेः कार्यात्मनोऽर्थस्य शक्त्या तत्कर्तुरपि विशिष्टस्य स्वकार्यविषयममलत्वसर्वज्ञत्वेच्छामात्रकर्तृत्वाद्यपीश्वरत्वं सिध्यतीति न दृष्टान्तः ।  
साध्यविकल इत्यदोषः ।  
तर्हि कुम्भकारादिवत् स्वकार्यादन्यत्र तस्य अज्ञानमनीश्वरता वा स्यात् ।  
क्वान्यत्र तत्कार्यतनुकरणभुवनादिव्यतिरेकेणान्यस्याभावात् ।  
नन्वयत् नास्तीति कुतः ।  
अस्तु, तत्पुरुषार्थसाधनं चेत्, तत् कार्यमेव तदसाधने तु तस्मिन् शशविषाणादाविव तस्याज्ञानं भूषणमेव ।  
यदाहुः-  
  
अर्थक्रियासमर्थस्य विचारैः किं तदर्थिनाम् ।  
षण्डस्य रूपवैरूप्ये कामिन्याः किं परीक्षया ॥  
  
इत्यविरोधः ।  
ननु कुम्भकारादिकार्यमेव तस्य कार्यादन्यत् ।  
सत्यम्, कुम्भकारादिरचनान्यथानुपपत्तेस्तु तत्रास्याज्ञानादि न सम्भवत्येव ।  
न हि कुम्भकर्तृत्वं कुम्भकारस्याहेतुकमपि तु ईश्वरहेतुकमित्युक्तम् ।  
न च कुम्भाज्ञाने तत्कर्तृरचना यतः ॥ १० ॥  
  
ननु यः कर्ता नासावीश्वरः सर्वज्ञो वा यथा कुम्भकारः, कर्ता च तनुकरणादेर्भवद्भिरभ्युपगतोऽतः सोऽप्यनीश्वरोऽसर्वज्ञो वेत्यादिप्रतिहेतुप्रक्षिप्तोऽयं पक्ष इत्याह-  
  
कुलालसमतां पत्युः परस्य प्रोक्तहेतुतः ।  
अनुमित्सोर्विरुद्धो हि स्वराद्धान्तेन जायते ॥ ११ ॥  
  
यद्येवं यत्र धूमस्तत्रापर्वतसम्बन्धी वह्निः यथा महानसादौ धूमश्च पर्वते तस्मात् न पर्वतवर्ती तत्र वह्निरिति न क्वचिद् एवंविधस्य प्रतिप्रयोगावस्करस्य निवृत्तिरिति सर्वानुमानाभावो भवतां भवेत् ॥ ११ ॥  
  
अत्र पराभिप्रायः-  
  
तवैवायं विरोधश्चेत्  
  
यस्य हि भूयो दर्शनगम्या व्याप्तिः तस्यैवायं विशेषान्तराश्रयो विरुद्धाव्यभिचारिप्रसङ्गदोषः नास्माकं प्रतिबन्धनिबन्धनत्वात् तस्याः ।  
  
सत्त्वधूमादयो हि हेतवः तादात्म्यतदुत्पत्तिभ्यामनित्याग्निमात्रव्याप्ताः सिद्धा न तद्विशेषव्याप्ताः तद्व्यभिचाराद्वस्तुनो रूपान्तरसम्भवाच्चेति कुतस्तेषां विरुद्धाव्यभिचारिसम्भवः ।  
  
आचार्य आह-  
  
न मानं साध्विदं यदि ।  
अर्थशक्त्या निरुद्धत्वात्साधुत्वं चास्य तत्कुतः ॥ १२ ॥  
  
यदीदमनुमानमपि न सादु न प्रतिबन्धमूलं भवेत्, भवेदेवास्याऽपि प्रतिप्रयोगसम्भावना, यावता अर्थस्य साध्यस्य कर्तुः शक्तिः कार्यजनकत्वं तया व्याप्तत्वाद् अस्यापि कर्तृत्वानुमानस्य साधुत्वं कार्यानुमानरूपता इति तत्प्रतिप्रयोगोद्भावनं कुतः, न हि वस्तुबलप्रवृत्तेऽनुमाने प्रतियोगी सम्भवति इत्युक्तं यतः ॥ १२ ॥  
  
ननु यथा विशेषाश्रयः प्रतिहेतुर्न सम्भवति तथा साध्येऽपि विशेषो न स्यात् ततश्च सामान्ये सिद्धसाध्यता दोष एवेत्याह-  
  
अर्थप्राप्ता विशेषाश्च नाग्नेरनुमितस्य हि ।  
विनिवारयितुं शक्या महतोऽपि प्रयत्नतः ॥ १३ ॥  
  
न ह्यन्यदेशस्थेन वह्निना तद्देशस्थो धूमो जन्यत इति देशकालाकारनियतधूमग्रहणसामर्थ्यादग्नेस्तद्देशकालाकार- योगव्यवच्छिन्ना विशेषा अनुमीयन्त एवेति, न सिद्धसाध्यता दोषः प्रमाणस्यैव, विशेषनिष्ठत्वात् नैवं प्रतिहेत्वाश्रितविशेषनिष्ठः प्रमाणव्यापारस्तस्यानियतभेदाश्रयत्वेन समान्याश्रयत्वादिति तस्य विशेषाश्रयो दोषः कार्यसमा जातिरिति नैयायिकाः ।  
यदाहुः-  
  
साध्येनानुगमाः कार्ये सामान्येनापि साधने ।  
सम्बन्धिभेदाद्दोषोक्तिर्दोषः कार्यसमो मतः ॥  
  
इत्यदोषः ॥ १३ ॥  
  
अन्ये तु श्रावणः शब्दः इतिवत् सिद्धसाधानत्वादयुक्तोऽयं पक्ष इत्याहुः, तान् दर्शयति-  
  
बीजकर्माणुभिः केचिदत्राहुः सिद्धसाध्यताम् ।  
  
जगतः कर्तृपूर्वकत्वं हि भवद्भिः साध्यते, स चोपादानकारणतया बीजशब्दवाच्यः प्रधानाख्यः सिद्ध एव, तत्किं साध्यत इति साङ्ख्याः ।  
एवं कर्मभ्य एव जगत्, अतस्तान्येव कर्तृभूतानि सिद्धानीति जैमिनीयाः ।  
यदाहुः-  
  
कस्यचिद्धेतुमात्रत्वं यद्यधिष्ठातृतेष्यते ।  
कर्मभिः सर्वजीवानां तत्सिद्धेः सिद्धसाधनम् ॥  
इति ।  
  
अणव एव दृष्टफलस्य कर्मणः कर्तारः सिद्धास्तत्किं साध्यते दृष्टफलेभ्योऽन्यस्य कर्मणोऽसम्भवादिति लौकायतिकाः ।  
यदाहुः-  
  
चैतन्यविशिष्टः कायः पुरुषः ।  
इति ।  
  
एतत् क्रमेण प्रतिक्षिपति-  
  
न पूर्वाभ्यां विशिष्टत्वाद्धिया साध्यस्य सा भवेत् ॥ १४ ॥  
  
न तावत् पूर्वाभ्यां बीजकर्मभ्यां सा सिद्धसाध्यता भवेत्, कुत इत्याह- विशिष्टत्वाद् धिया साध्यस्येति ।  
सिद्धसाधनता हि पक्षदोषः, न चास्माभिर्जगतः कर्तृमात्रपूर्वकत्वं साध्यते, अपि तु विशेषो बुद्धिमत्कर्तृपूर्वकत्वमित्युक्तम्-  
  
अदृष्टकर्तृकायादिकार्यं प्रज्ञावता कृतम् ।  
इति ।  
  
न च बीजस्य कर्मणो वा बद्धिमत्त्वमिति कुतः सिद्धसाध्यता ।  
ननु चेतनान्येव कर्माणीति सौगताः दानादिचेतनाव्यतिरेकेण कर्मान्तरस्यानभ्युपगमात् ।  
अस्तु एवं विशेषेऽर्जने, अनेकभावाजितानां तु तेषामनेकवासना, रूपत्वेनाविज्ञातानामपि सत्त्वाभ्युपगमान्न किञ्चिदेतत् ॥ १४ ॥  
  
लोकायतानामप्याह-  
  
साध्यस्य धर्मिणोपात्तेः कायादेर्न परैरपि ।  
  
न परैरपि अणुभिः सिद्धसाध्यता साध्यधर्मिणः तनुकरणभुवनादेरुपात्तत्वात्, न च भवतां तनुकरणादेरणवः कर्तारः सिद्धा इति कुतः सिद्धसाध्यता ।  
ननु घटादेस्त एव कर्तारः सिद्धाः सत्यम्, अत एव तेऽत्र दृष्टान्तीकृताः ।  
ननु जलबुद्बुदवत् जीवा विचित्रदेहयुक्ता दृष्टेभ्य एव कारणेभ्यो विचित्रस्वभावेभ्यस्तदन्वयव्यतिरेकानुविधानाद् भवन्तीति अनुमिनुमः ।  
न, असिद्धत्वात् कारणस्य हि वेगेतरवातवर्षादेर्भेदे कार्याणां जलबुद्बुदादीनां महत्त्वामहत्त्वादिविशेषः सिद्ध एव, न च जीवानां कारणभेदः सिद्धः शुक्रशोणितादेरविशेषात्, कारणभेदमन्तरेण च कार्यभेदे विश्वस्याहेतुकत्वप्रसङ्गः, अहेतोश्च देशकालाकारनियमायोगादित्युक्तम् ।  
ननु शुक्रशोणितादीनामपि स्वरूपभेदोऽस्त्येव ।  
यद्येवम्, घटपटवद् भिन्नत्वाद् भिन्नरूपमेव सर्वदा कार्यं कुर्युरिति कार्याणां जीवतया  
  
समानरूपतानुपपत्तिः ।  
न शुक्रशोणिताद्यात्मना कारणानामपि सदृशत्वादिति चेत्, तर्हि कार्याणामपि सदृशत्वं स्यादिति जीवानामृद्धिमत्त्वेतरत्वादिविशेषो न स्यात् ।  
ननु सदृशत्वेऽपि अयस्कान्तमण्यादीनामिव तेषां केषाञ्चित् कश्चिद् अदृष्ट एव धनाद्याकर्षकः स्वभावोऽस्तीति ।  
ननु सोऽप्यहेतुको न सम्भवतीत्युक्तम् ।  
यद्येवमदृष्टहेतुको भविष्यति ।  
न तर्ह्यदृष्टकारणप्रतिक्षेप इति यत्किञ्चिदेतत् ॥  
  
एवं बीजादीनां कर्तृत्वमभ्युपगम्योक्तम् ।  
अधुना तु तदेव न सम्भवतीत्याह-  
  
नाचैतन्यात्प्रवृत्तिः स्यात्स्वातन्त्र्याद्बीजकर्मणाम् ॥ १५ ॥  
  
प्रवृत्तौ च निवृत्तौ च कारकाणां य ईश्वरः स स्वातन्त्र्यात्कर्तेत्युक्तम् ।  
न चाचेतनानां तत्र स्वातन्त्र्यमतः कारणत्वेऽपि न कर्तृता ॥ १५ ॥  
  
अचेनस्यापि कर्तृत्वं दृष्टमिति पराभिप्रायमाह-  
  
पयोवच्चेत्  
  
यदाहुः साङ्ख्याः  
  
वत्सविवृद्धिनिमित्तं क्षीरस्य यथा प्रवृत्तिरज्ञस्य ।  
पुरुषविमोक्षनिमित्तं तथा प्रवृत्तिः प्रधानस्य ॥  
इति ।  
  
अत्रोत्तरमाह-  
  
न साध्यत्वान्मृद्दण्डादेरदर्शनात् ।  
  
न हि पयसः स्वातन्त्र्यं सिद्ध्यति अचेतनत्वात्, मृद्दण्डादिवत् तदपि कर्तृप्रयुक्तमेवेत्युक्तम् ।  
  
ननु सत्त्वतमसोरक्रियारूपत्वे रजसः क्रियात्मकत्वेनोपगमात् परस्परोपकारस्वभावत्वाच्च प्रदीपादीनामिव गुणानां कर्तृत्वं भविष्यति ।  
यदुक्तम्-  
  
प्रीत्यप्रीतिविषादात्मकाः प्रकाशप्रवृत्तिनियमार्थाः ।  
अन्योन्याभिभवाश्रयजननमिथुनवृत्तयश्च गुणाः ॥  
इति ।  
  
एतत्प्रतिषेद्धुमाह-  
  
अङ्गाङ्गित्वं च सत्त्वादेः स्वाभाव्यान्नोक्तहेतुतः ॥ १६ ॥  
  
अचेतनत्वादेव तेषां न स्वभावतः परस्परोपकारः, किन्तु प्रदीपादिवदेव चेतनकर्तृप्रयुक्तानामिति नाचेतनस्य कर्तृत्वसिद्धिः ॥ १६ ॥  
  
किञ्च-  
  
स्थित्वा क्रिया च बीजस्य नाचितश्चेतनं विना ।  
  
यो यः स्थित्वा प्रवर्तते स चेतनाधिष्ठितो यथा घटादिः ।  
समस्तविकारोपसंहारेण च महाप्रलये स्थितिमनुभूय सर्गादौ प्रवर्तते प्रधानम् ।  
अतस्तस्यापि चेतनान्तरेणाधिष्ठात्रा भवितव्यमितीश्वरसिद्धिः ॥  
  
अत्र परः  
  
ननु ज्ञानं प्रधानेऽस्ति  
  
प्रधानकार्यस्य बुद्धेर्ज्ञानाभ्युपगमात् प्रधानमपि ज्ञानात्मकं सिध्यतीति किमन्यदनुमीयते ।  
यदुक्तम्-  
  
अध्यवसायो बुद्धिर्धर्मो ज्ञानं विराग ऐश्वर्यम् ।  
  
सात्त्विकमेतद्रूपम् ।  
इति ॥  
  
एतदपि प्रतिक्षिपति-  
  
नाचैतन्यान्मृदादिवत् ॥ १७ ॥  
  
तदयुक्तं व्यक्ताव्यक्तयोरचेतनत्वेन भवद्भिरुक्तत्वात्, त्रिगुणमविवेकि विषयः सामान्यमचेतनं प्रसवधर्मि ।  
व्यक्तं तथा प्रधानम् ।  
इति ॥ १७ ॥  
  
कथं तर्हि तत्कार्ये बुद्धौ ज्ञानं भवद्भिरिष्यत इत्याह-  
  
अस्तु वा शक्तिरूपत्वादग्राहि तदसत्समम् ।  
  
बुद्धौ ज्ञायतेऽनेनेति ज्ञानं प्रकाशात्मकमस्माभिरभ्युपगम्यते, न तु ज्ञप्तिरूपमेव तस्य पुरुषैकस्वभावत्वात् ।  
तथाभूतमपि तत् प्रधाने कारणात्मनि न व्यक्तम्, अपि तु शक्त्यात्मनावस्थितमिति, अध्यवसायात्मनः स्वकार्यस्याकरणादसत्समम् ।  
ततश्चाध्यवसायात्मनोऽपि ज्ञानस्याभावान्नास्य कर्तृत्वमिति कर्त्रन्तरसिद्धिः ॥  
  
यदुक्तम्-  
  
स्थित्वा क्रिया च बीजस्य नाचितश्चेतनं विना ।  
  
इति तदनैकान्तिकमिति साङ्ख्याः-  
  
स्थित्वा व्याप्रियमाणत्वात् शम्भोरपि परेरणम् ॥ १८ ॥  
न वा बीजस्य  
  
युष्मत्परिकल्पितस्यापीश्वरस्य स्थित्वा क्रिया च विद्यते, न च घटादिवत् चेतनाधिष्ठितत्वमिति, अनैकान्तिकत्वादस्य हेतोर्नातः प्रधानस्यापि चेतनाधिष्ठितत्वम् ॥  
  
कारिकाभागेनानैकान्तिकत्वं परिहरति-  
  
नो साम्यं प्रज्ञावानीश्वरो यतः ।  
  
अत्र हि प्रकरणादाचैतन्यं हेतुविशेषणं गम्यत इति नानैकान्तिकता ॥  
  
ननु कार्यानेकत्वं कर्त्रनेकत्वेन व्याप्तमित्यत्रापि घटपटादेरिवं तनुकरणभुवनादेः कार्यस्योनकत्वात् पाचकादिवत् स्वपरप्रयुक्तानेककर्त्रनुमानं युक्तमतो नेश्वरसिद्धिरिति ।  
यदाह मण्डनः-  
  
सान्निवेशादिमत्सर्वं बुद्धिमद्धेतु यद्यपि ।  
प्रसिद्ध्येत्सन्निवेशादेरेककारणता कुतः ॥  
  
इति परमतमुपक्षिप्य पराकरोति-  
  
अनेकं देवदत्तादि दृष्टं लोके धियान्वितम् ॥ १९ ॥  
  
स्थित्वा प्रवर्तमानं हि पाकादावपरेरितम् ।  
परेरितमपीत्यस्मात् संशयो न महेश्वरे ॥ २० ॥  
  
भवेदेतत्, यदि परस्पराङ्गभावोऽस्य तनुकरणभुवनादेः कार्यजातस्य सिद्धो न भवेत् ।  
तस्मिंस्तु सति प्रसादाद्यवयवात्मनः कार्यजातस्य स्थपत्यादिरिव एक एव सातिशयज्ञानादियुक्तः कर्ता सिध्यति न बहव इत्यदोषः ।  
अतश्च यदप्याह-  
  
रथाद्यवयवा नानातक्षनिर्मापिता अपि ।  
दृश्यन्ते जगति प्राय उपकार्योपकारकाः ॥  
  
इति तदनेनैव प्रतिक्षिप्तमेकबुद्ध्या विना नानाकर्तृनिर्मापितानामपि रथाद्यवयवानामुपकार्योपकारकभावासिद्धेः ॥ २० ॥  
  
यद्येवं सोऽपि स्थपत्यादिवदन्यप्रयुक्तो भविष्यतीति, एतत्तिरस्कृतये हेतुमाह-  
  
उपरिष्टाद्यतो देवं वक्ष्यामोऽतिशयाङ्कितम् ।  
  
यतस्तमेव परप्रकर्षयुक्तं प्रतिपादयिष्यामः, ततो नैष दोष इति ॥  
  
परोक्तं चोद्यद्वयमन्यदपि दर्शयति-  
  
आस्ते प्रतीक्षमाणस्तु सुप्ते जगति किं हरः ॥ २१ ॥  
  
सर्वदा येन सर्गादि स्वतन्त्रोऽपि करोति हि ।  
अनुकम्पापरत्वाच्च सुखाद्येव सृजत्वसौ ॥ २२ ॥  
  
मोहदुःखादि यत्पुंसां कुरुते तन्न युज्यते ।  
  
प्रयोजनवशेन प्रेक्षावन्तः कार्यं कुर्वन्ति ।  
न च तस्य महाप्रलये प्रजापतेः सर्गाकरणे प्रयोजनमुत्पश्यामः ।  
यदाहुः-  
  
प्रयोजनमनुद्दिश्य न मन्दोऽपि प्रवर्तते ।  
न च प्रयोजनं तेन स्यात्प्रजापतिकर्मणा ॥  
इति ।  
  
अथ दययैव सर्वदा प्रवर्तते नात्मप्रयोजनेनेत्युच्यते, तत्राप्याहुः-  
  
सृजेच्च शुभमेवैकमनुकम्पाप्रयोजितः ।  
अथाशुभाद्विना सृष्टिः स्थितिर्वा नोपपद्यते ॥  
  
आत्माधीनाभ्युपाये हि भवेत्किं नाम दुष्करम् ।  
जगच्चासृजतस्तस्य किं नामेष्टं न सिध्यति ॥  
इति ।  
  
एतस्य तावच्चोद्याभासत्वमाह-  
  
नहि सन्मानसिद्धत्वादसत्त्वं परिकल्प्यते ॥ २३ ॥  
  
चोद्यैरित्थं प्रकारस्तु परैरुपहृतैरपि ।  
  
न हि प्रमाणसिद्धं वस्तु पुरुषकल्पनाभिरन्यथा कर्तुं शक्यं तासां तत्प्रतिबन्धाभावेन तत्राप्रवृत्तेः ।  
यदाहुः-  
  
अविकलमनुमानं विद्यते कर्तृसिद्धौ यदि चपलविकल्पैरीदृशैः कार्यसिद्धिः ।  
अविकलमनुमानं नास्ति वा कर्तृसिद्धौ यदि चपलविकल्पैरीदृशैः कार्यसिद्धिः ॥  
इति ।  
  
तत्र प्रथमं चोद्यमपाकरोति-  
  
बीजानामङ्कुरकरं कालक्षेत्राद्यपेक्षते ॥ २४ ॥  
  
यथा कृषीबलो लोके तथैव परमेश्वरः ।  
पुंसां सम्भोगकालं तु परिपाकं च कर्मणाम् ॥ २५ ॥  
  
जगत्प्रसूतिकालं च जगद्योनेरपेक्षते ।  
  
अविरतानन्तभोगसाधनत्वेनापचिततरशक्तिकत्वात् प्रकृतेः कार्यकारणानामिव क्षेत्रादीनामिव वावश्यं सर्वकार्योपसंहारेण कस्याञ्चिदपि दशायां विश्रमः प्रलयाभिधानोऽभ्युपगन्तव्य इति वक्ष्यामः ।  
तत्र चास्य भोगसाधनक्षमत्वोत्पादनं कृषीबलादेः क्षेत्रबीजादिप्रतीक्षायामिव प्रयोजनमिति न निष्प्रयोजनता ॥  
  
द्वितीयमपि चोद्यं परिहरति-  
  
येन यादृग्विधं कर्म कृतं तस्य तथाविधम् ॥ २६ ॥  
  
विदधाति फलं पुंसः कर्मापेक्षितया प्रभुः ।  
  
नास्माभिरीश्वरात् सुखदुःखादिफलं पुंसामद्वैतवादिभिरिवेष्यते येनैष दोषः स्यात् ।  
यदुक्तम्-  
  
न बुद्धिभेदं जनयेदज्ञानं कर्मसङ्गिनाम् ।  
जोषयेत्सर्वकर्माणि विद्वान् युक्तः समाचरन् ॥  
इति ।  
  
अपि तु ज्योतिष्टोमब्रह्महत्यादेर्वस्तुभूतात्स्वकर्मतः शुभाशुभादनुष्ठितादिति कोऽयं पर्यनुयोगः ।  
यद्येवं पुरुषव्यापारादेव फलमिति किमीश्वरेण ।  
सत्यम्, यदि कर्मसमनन्तरमेव भोजनादेरिव ज्योतिष्टोमादेः फलं दृष्टं भवेत्, तत्रामुत्रिकं फलं नैहिकमिति तस्यापि कार्यत्वे सति कालान्तरभावितत्वात् कृष्यादिफलस्येव संविधानरक्षादिकर्त्रा पुरुषमात्रस्य वक्ष्यमाणनयेनासम्भवात् ततः सातिशय- ज्ञानादिमतान्येन भाव्यमिति कर्मसद्भावेऽपि ईश्वरसिद्धेरदोषः ।  
  
अथानन्तपुरुषकर्मफलसंविधानादावस्य प्रयोजनाभावात् प्रवृत्तिरयुक्ता ।  
यदाहुः-  
  
बहुव्यापारतायाश्च क्लेशो बहुतरो भवेत् ॥  
इति ।  
  
अत्राप्याह-  
  
इदमेव दयालुत्वं यत्तभौवोपपादयेत् ॥ २७ ॥  
  
अन्यथा कर्मवैफल्यं हरासत्त्व इवापतेत् ।  
  
न ।  
अत्र दययैवाप्राप्तानाथपालन इव नृपत्यादेः प्रवृत्तिसिद्धिः ।  
अन्यथा प्रयोजनाभावात् तस्यात्र प्रवृत्त्यनभ्युपगमे संविधानादिकर्त्रा विना कालान्तरभाविफलानां कृष्यादीनामिव कर्मणां वैफल्यमीश्वराभावपक्ष इव भवेदिति संसारस्याभावात् नामिश्रं परिणमते इति न्यायेन मलस्याप्यपरिणतेर्मोक्षाभाव इति सर्वोच्छेदप्रसङ्गः ।  
  
अत्र परः-  
  
अस्वातन्त्रप्रसङ्गः स्यात्रनु कर्माद्यपेक्षिणः ॥ २८ ॥  
  
सापेक्षो ह्यसमर्थो भवति ।  
यदाहुः-  
  
तथा चापेक्षमाणस्य स्वातन्त्र्यं प्रतिहन्यते ।  
इति ।  
  
एतत् परिहरति-  
  
स्वातन्त्र्यान्याप्रयोज्यं यत्स्वयमन्यत्त्वपेक्षते ।  
प्रयुङ्क्ते कारणादीनि तैश्च नैव प्रयुज्यते ॥ २९ ॥  
  
कर्तुः स्वातन्त्र्यमेतद्धि न कर्माद्यनपेक्षिता ।  
  
नृपत्यादीनां ह्यन्येन स्वातन्त्र्येणाप्रयोज्यत्वं यत् यच्च स्वयमेव गजतुरगादिसाधनानामाहरणमाहृतानां च यथोपयोगं नियोगस्तत् स्वातन्त्र्यमुच्यते, न तु निग्राह्यानुग्राह्यकर्मानपेक्षयैव निग्रहानुग्रहकर्मानुष्ठानम् ।  
उन्मादो हि स कथ्यते, न तु स्वातन्त्र्यमिति ।  
एवं भगवतोऽपि कर्मापेक्षितया न स्वातन्त्र्यहानिरन्यप्रयोज्यत्वाभावादिति ।  
  
अत्राहुः यो यत्कर्तृस्वभावः स तत्करोत्येव यथा वह्निरौष्ण्यम्, न चेश्वरो महाप्रलये कार्यं करोतीति न कर्तृस्वभावः इति ।  
एतत् प्रतिक्षिपति-  
  
न च कृत्स्नोपसंहारेऽप्यास्ते सर्वक्रियोज्झितः ॥ ३० ॥  
  
जगच्छक्त्यात्मना धत्ते जगद्योनिं च निष्क्रियाम् ।  
विपाचयति कर्माणि पुंसो विश्रमयत्यपि ॥ ३१ ॥  
  
अनुगृह्णात्यनुग्राह्यनिरोध्यान्निरुणद्ध्यपि ।  
  
जगत् जन्मगमनादियुक्तं तत्त्वभावभूतभुवनात्मकं कलादिक्षित्यन्तं सर्वमेव व्यक्तिरूपतयोपसंहृत्य शक्त्यात्मना तत्प्रकृतिं च तदानीमुपसंहृतजगद्व्यापारां धत्त इत्युक्तमाचार्येण सत्कार्योपन्यासतो भोगमोक्षे ।  
कर्माणि च तदानीं मन्दवेगतया प्रकृतिसंस्कारीभूतानि पाचयति, पुरुषाश्च भवभ्रमणखिन्नान् विश्रमयति, तदानीं परिणतमलांश्च कांश्चिदनुग्राहयति, विज्ञानकेवलप्रलयकेवलयोरप्यनुग्रहस्य श्रुतत्वात्, निरोध्यांश्चापरिणतमलान् निरुणद्धि, इत्यसिद्धत्वात् हेतोरस्य नाकर्तृत्वसिद्धिरीश्वर इति ।  
श्रीमृगेन्द्रेऽपि उक्तम्-  
  
स्वापेऽप्यास्ते बोधयन् बोधयोग्यान् रोध्यान् रुध्यन् पाययन् कर्मिकर्म ।  
मायाशक्तिर्व्यक्तियोग्याः प्रकुर्वन् पश्यन् सर्वं यद्यथा वस्तुजातम् ॥  
  
इति श्रीनारायणकण्ठसुनोर्भट्टरामकष्ठस्य कृतौ नरेश्वरपरीक्षाप्रकाशे ईश्वरपरीक्षानाम द्वितीयं काण्डम् ॥ २ ॥  
  
  
