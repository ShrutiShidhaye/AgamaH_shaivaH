+++
title = "सर्वात्म-शम्भु-सिद्धान्त-प्रकाशीका"
+++

+++(श्रीमद्गणेशेन प्रदत्तम् "प्रकाशयिष्यत माचिरम्" इति, अत्र स्वपाठसौकर्याय निक्षिप्तम्।  )+++

सिद्धान्तप्रकाशिका

## मङ्गलम्

अ-वर्ण-विग्रहं देवं  
वर्ण-विग्रह-वर्जितम्+++(=??)+++।  
वर्ण-वग्रह-वक्तारं  
**नौम्य्** अहं **स्तौमि संश्रये**॥ 

चराचरात्मकं विश्वम्  
**ओतं प्रोतं** च सर्वतः।  
पशु-पाश-भिदा येन  
**नमस् तस्मै** पुर-द्विषे॥

## शरीरम् आत्मा च

इह तावज्  
जाति-कुलाद्य्-अभिमानास्पदम् इदं **स्थूल-देहं**  
पृथिव्य्-अप्-तेजो-वाय्व्-आकाशानां **समवायः**।  
तत्र प्राक्तन-पुण्य-पापानुकूलं ब्राह्मणादि-वर्णाश् च  
रूप-श्रियौ, इन्द्रिय-पाटवम् अपि बिभ्रन्तो  
नियतायुषो, नियत-भोगाश् च भवन्ति  
**भोक्तार आत्मानः**।  

एतेषां भोग-परिकरी-भूत-**सृष्टिम् आरभ्य**  
कला-तत्त्वान्तानि त्रिंशता ऽऽरब्धानि।  

आत्मन्य् आत्मनि पृथक् पृथक्  
सूक्ष्म-कर्मणा प्राप्तायुषां  
पूर्वं शरीरं **विहाय**  
तृण--जलूकवद् **आश्रयिष्यते**।  

तद् इदं **शरीरं**  
तेन कृतानां पुण्य-पापानाम् **आश्रयम्**।  

**आत्मा** शरीराद् अन्यः  
ज्ञान-किया-रूपः, नित्यः, अ-मूर्तः, व्यापकश् च ।  
आणव-कार्म-मायीय-बैन्दव-रोध-शक्त्य्-आत्मक-पाश-पञ्चक-बद्धः  
**संसारी पुरुषः**।

## अ-शुद्धाध्वा
### २३ तत्त्वानि
#### कार्य-दशकम्

अस्य भोग-परिकरी-भूत--**सूक्ष्म-भूत-तत्त्वानि** कानीति चेत् -  
पृथिव्य्-अप्-तेजो-वाय्व्-आकाश-तत्त्वानि कथितानि।  
इमानि **पञ्च भूतानि**।  
एतेषां कारणं **तन्-मात्र-पञ्चकं** किम् इति चेत्  
गन्ध-तत्त्वं रस-तत्त्वं रूप-तत्त्वं स्पर्श-तत्त्वं शब्द-तत्त्वं चेति।  
एतद् दशकं **कार्यम्** इत्य् उच्यते।

#### कारण-दशकम्

वाक्-पाद-पाणि-पायूपस्थानीति  
**पञ्च कर्मेन्द्रियाणि**।  
एतेषां **व्यापारा** वचन-गमनादान-विसर्गानन्दाः।  

श्रोत्र-त्वक्-चक्षुर्-जिह्वा-घ्राणानीति **पञ्च ज्ञानेन्द्रियाणि**।  
एतेषां **व्यापाराः**  
शब्द-स्पर्श-रूप-रस-गन्ध-ग्राहकाः।  
एतेषां वाग्-आदि-पञ्चानां श्रोत्रादि-पञ्चानां च **करणम्** इत्य् अभिहितम् ।

#### त्रीण्य् अन्तः-करणानि

मनश् चाहङ्कारश् च बुद्धिश् चेत्य् एतत् त्रितयं  
श्रोत्रादीन्द्रियवद्  
अस्मात् शरीरात् तु **बहिर् [न] निर्गत्य**  
व्यापार-मात्राश्रयस्य शरीरस्यान्तर्-अवकाशे स्थित्वा क्रिया-प्रवर्तकत्वाद्  
अन्तःकरणम् इत्य् एतेषां त्रयाणं नाम। 

अर्थानां सङ्कल्पनं च  
श्रोत्रादीन्द्रियाणां **बाह्य-विषयेषु प्रवर्तनं** च  
**मनसो वृत्तिः**।  

अभिमान-सङ्कल्पनं च  
प्राणादि-वायूनां प्रेरणं **चाहङ्कार-वृत्तिः**।  

अध्यवसायो **बुद्धि-वृत्तिः**।  
एतद् रजतम् एव, न शुक्तिर् इति निश्चयो **ऽध्यवसायः**।  

इति पूर्वम् उक्तानि **त्रयोविंशति-तत्त्वानि**।

#### अहङ्कार-सृष्टिः

एतेष्व् अध्यवसाय-कारण-भूताद् बुद्धि-तत्त्वात्  
सत्त्विक-राजस-तामस-भेदेन **भिन्नो ऽहङ्कारो** जायते।  
अत्र सात्त्विकाद् अहङ्कारान्  
मनश् च श्रोत्रादि-पञ्च-ज्ञानेन्द्रियाणि च **जायन्ते**।  
अत्र राजसाहङ्काराद्  
वागादि-पञ्च-कर्मेन्द्रियाणि **जायन्ते**।  
अत्र तामसाहङ्काराद् गन्धादि-तन्मात्र-पञ्चकं **जातम्**।  
एतस्मात् तन्-मात्र-पञ्चकाद्  
भूतानि पञ्च **जातानि**।  

धारणं च समूहीकरणं च दाहकत्वं चावयव-घट्टन-करणं च  
+इतर-भूत-चतुष्टयस्यावकाश-दानं च  
**पञ्चभूतानां वृत्तिः**।

#### गुण-विवेकः

अत्र **पृथिव्याः** शब्द-स्पर्श-रूप-रसाः **सामान्य-गुणाः**,  
गन्धस् त्व् **अ-सामान्य-गुणः**।  

**अपां** शब्द-स्पर्श-रूपाणि **सामान्य-गुणाः**  
रसस् त्व् **अ-सामान्य-गुणः**। 

**तेजसः** शब्द-स्पर्शौ **सामान्य-गुणौ**  
रूपं **चासामान्य-गुणः**। 

**वायोः** शब्दः **सामान्य-गुणः**  
स्पर्शस् त्व् **असामान्यगुणः**। 

**आकाशस्य** शब्द एक एव **गुणः** ।  
**अयं शब्दः** प्रति-ध्वन्य्-आत्मकः  
**वर्णात्मको न** भवति।

### २४,२५-तमे तत्त्वे

द्वा-विंशतेः परस्य **बुद्धि-तत्त्वस्य कारणं**  
**गुण-तत्त्वम्** इति च  
सत्त्वम् इति, रज इति, तम इति चाभिहितं  
सुख-दुःख-मोहानां च कारणं भवति।  

अस्य गुण-तत्त्वस्य कारणं **प्रकृति-तत्त्वम्**।  

गुण-तत्त्वं चतुर्-विंशति-तत्त्वम्।  
प्रकृति-तत्त्वं पञ्च-विंशति-तत्त्वम्। 
एतस्मिन्न् उभयस्मिन् स्थितत्वे सति  

प्रकृति-तत्त्वस्य **कार्यं** गुणतत्त्वम्  
इति प्रतिपादितम्।  

गुणतत्त्वस्य **कार्यं**  
सुख-दुःख-मोह-हेतुत्वं च  
स्व-व्यतिरिक्तार्वाग्-बुद्ध्य्-आदि--त्रयो-विंशति-तत्त्वानां क्रमेण कारणत्वं च।   
पृथिवी-तत्त्वम् आरभ्य प्रकृतितत्त्वान्तं  
पञ्च-विंशतेर् **अ-शुद्धाध्वेति** नाम।

## २६-३० मिश्राध्व-विवेकः

इत ऊर्ध्वं **राग-तत्त्वम्**।  
अस्य **वृत्तिः**  
प्रकृति-जात-वस्तूनाम्  
आत्मने **प्ररोचनम्**।  

अत ऊर्ध्वं **नियति-तत्त्वम्**।  
अस्य **वृत्तिर्**  
आत्मना स्वेनैव कृतानि कर्माण्य्  
आत्मनैव भोक्तव्यानीति **नियमनम्**। 

इत ऊर्ध्वं **काल-तत्त्वम्**।  
अस्य **वृत्तिर्**  
दीर्घ-कालं भुञ्जते,  
स्वल्पकालं भुञ्जत  
इति पुरुषस्य **भोग-परिच्छेदः**। 

अतः परं **विद्या-तत्त्वम्**।  
अस्य **वृत्तिर्**  
विषयोपरक्तां बुद्धिं पुरुषो गृह्णातीति  
**कारण-भूतत्वम्**+++(=??)+++। 

अस्मात् परं **कला-तत्त्वम्**।  
अस्य **वृत्तिर्**  
आत्मनो ऽनादि-भूत-ताम्र-कालिका+++(=कालिमा)+++-वत्  
सहज-मल-शक्तेर् एक-देशं **प्रसाद्य**  
**+आत्म-स्वरूपस्य प्रकाशनम्**।  

अस्य कारणं **माया-तत्त्वम्**।  

राग-तत्त्वम् आरभ्य  
कला-तत्त्वान्तानि पञ्च तत्त्वानि  
**मिश्राध्वा** इत्युच्यते।

अथ पूर्वोक्त-तत्त्वोत्पत्ति-क्रमः।  

**माया-तत्त्वे**  
कला-तत्त्व--विद्या-तत्त्व--काल-तत्त्व--नियति-तत्त्व--राग-तत्त्वानां  **पञ्चकम्** उच्यते।

## ३१ पुरुष-तत्त्वम्

एतेनावृतस्य **भोक्त्र्-आत्मनः**  
पुंस्त्वम् इति  
मल-सद्-भावात्  
**पुरुष-तत्त्वम्** इति **व्यपदेशः**।  
आत्मनो न जड-रूपत्वम्।  

### सूक्ष्म-देहः

एतान्य् +++(पृथिव्य्-आदि-पुरुषान्तानि)+++ **एक-त्रिंशत् तत्त्वान्य्**  
आत्मन्य् आत्मनि प्रत्येकं  
**सूक्ष्म-देहानि** भवन्ति।  

एतेषां तुर्याणां+++(=??)+++ भुवन-ज--शरीराणाम्,  
आश्रयाणां भुवनानाम्,  
आश्रयाणि सर्वात्मनां साधारणानि  
+++(पुरुषेतराणि)+++ **त्रिंशत् तत्त्वानि**। 

एतेषां सर्वेषां **कारणम्**  
**अ-शुद्ध-माया**-तत्त्वम्।  
इदं माया-तत्त्वं  
नित्यं व्यापकं  
समस्तात्मकर्माभिसम्बद्धं  
स्व-वृत्ति-द्वारेण ज्ञान-क्रिया-**प्रकाशी-भवद्** अपि **मोहकम्**।

## ३२,३३ शुद्ध-विद्येश्वर-तत्त्वे

इतः परं  
द्वा-त्रिंशकं **शुद्ध-विद्या**-तत्त्वम्।  

अस्मिन् **शुद्ध-विद्या**-तत्त्वे  
सप्त-कोटि-**महा-मन्त्राः**  
कामिकाद्य्--अष्टा-विंशति-**संहिताश्** च  
नन्द्य्-आदयो ऽष्टौ **गणेश्वराश्** च  
सिद्धान्त-शास्त्रेण पूज्यमाना इन्द्रादि-**लोक-पालाश्** च  
एतेषाम् **आयुधानि** वज्रादीनि च **वसन्ति**। 

### विद्येश्वर-तत्त्वम्
ततः परम् **ईश्वर-तत्त्वं** त्रयस्-त्रिंशकम्।  
**ईश्वर-तत्त्वे विद्येश्वरा** अनन्तादयो ऽष्टौ वर्तन्ते।

एतेष्व् **अनन्तः**  
सर्वेश्वरत्वाद् एतेषां विद्येश्वराणां विद्या-तत्त्व-वासिनाम् अन्येषां **चेश्वरभूतः**  
माया-क्षोभकश् च  
माया-तत्त्व--**भुवनानां स्रष्टा** च। 

किञ्चायं **परमेश्वराद् भिन्नः**  
अधिकाराख्य-मलस्य पाकेन  
परमेश्वरेणानुगृहीतश् च भवति।  

अनेन सृष्टि-रूपेणाणव-कार्म-बन्ध-द्वयवन्तः **प्रलया-कला** इत्य् अभिहिताः।  

आत्म-राशौ मल-पाकवन्तो  
निरधिकरणेनैव **परमेश्वरेणानुगृहीता**  
अष्टादशाभ्यधिक-शत-**रुद्राः सन्ति**।  

#### श्री-कण्ठ-रुद्रः
एतेषु **श्री-कण्ठ-रुद्रो** मध्यम-प्रलयान्ते  
**प्रकृति**-तत्त्वान्ताद् अर्वाक्-तत्त्वेषु भुवनानां च **स्रष्टा**।  
आणव-कार्म-मायात्मक-बन्ध-त्रितयेन युक्तानां  
स-कलानाम् आत्मनां राशौ  
ज्ञान-योग-तपो-ध्यानादिभिर् विशिष्टश् च  
ब्रह्म-विष्णु-पदयोर् **निर्वाहकश्** च भवति।  

अस्य मध्यम-प्रलय-समये राग-तत्त्वे ऽवस्थानम्।  
पश्चात् सृष्टि-काले प्राप्ते  
ऽशुद्धाध्व-सृष्टि-पूर्वं  
ब्रह्म-विष्णु-सृष्टीनाम्  
अधिष्ठात-स्थित्वाऽवार्क्तन-भुवनेश्वराणां+++(??)+++ च  
त्रयस्-त्रिंशत्-कोटीनां देवानाम् ईश्वराणां च  
**ब्रह्माण्डानि सृजति**।  

ब्रह्माण्डे **चतुर्-दश-भुवनं** सकलात्मनाम् **आवास-भूमिः**।

#### रुद्राः

पूर्वोक्त-रुद्रेषु  
**शतं रुद्राः** पाञ्च-भौतिकस्य **ब्रह्माण्डस्य रक्षका** भवन्ति।  

**गुण-तत्त्वे**  
ब्रह्म-विष्णुभ्यां सह स्थितो **रुद्र-भट्टारको**  
मध्यम-प्रलय-पर्यन्तम् **अधिकारं कृत्वा**  
+इमौ ब्रह्माण्ड-पती **ब्रह्म-विष्णू चोपसंहृत्य**  
स्वयं मिश्राध्वनि **रागतत्त्वे वर्तते**।  
अनेन सह **वीरभद्र-देवश्** च वर्तते।  

प्रकृति-मस्तके ऽष्टौ,  
कला-मस्तके ऽष्टौ,  
श्री-कण्ठ--वीर-भद्रौ च  
शत-रुद्राश् च +एवम्  
अष्टादशाभ्यधिक-शत-**रुद्राः**  
परमेश्वरेणानुगृहीताः  
**शरीरिणो भवन्तो**  
ब्रह्म-विष्णु-वद् अ-ज्ञानादिभिर् **अ-स्पृष्टा**  
ब्रह्म-विष्ण्व्-आदि-पदान्य् आत्म-कर्तृक--ज्ञान-योग-बलेन **सम्पादयन्ति**।  

### पद-प्राप्तिः
एतेषाम् अष्टा-दश-शत-रुद्राणां मल-पाकाद्  
दीक्षा-पूर्वकं परमेश्वर-प्रसादाच् च **पद-प्राप्तिः**।  

शुद्ध-विद्या-तत्त्व-निवासिनां मल-पाकात्  
परमेश्वर-प्रसादाच् च **पद-प्राप्तिः**।  

### शरीराणि
एतेषां विद्येश्वराणां **शरीरं बैन्दवम्**।  
अष्टा-दश-शत-रुद्राणां **शरीरं मायीयम्**।  
ब्रह्म-विष्ण्व्-आदीनां **शरीरं प्राकृतम्**।  

अष्टा-दश-शत-रुद्राणां **विद्येश्वराणां च स्वरूपम् इव**  
साक्षात् परमेश्वरस्य सकलानि स्वरूपाणि  
पूजा-विधिषु **ध्येयानि**।  
ब्रह्म-विष्णु-शरीरस्य प्राकृतत्वात्  
परमेश्वरानुग्रहस्य पूर्वम् असम्भवाच् च  
**ब्रह्म-विष्णु-शरीरवत्** परमेश्वरः  
केनापि **न ध्यायते**। 

ब्रह्म-विष्णु-पदं **पशु-भूमिः**।  
रुद्र-पदम् ईश्वर-पदम् उभयं  
**पति-भूमिः**। 

## ३४-३६ अधिकार-भोग-लय-तत्त्वानि

एवम्-भूताद् अस्माद् ईश्वर-तत्त्वाद् ऊर्ध्वं **सदा-शिवत-त्त्वम्**।  
अतः परं **शक्ति-तत्त्वम्**।  
अत ऊर्ध्वं **शिव-तत्त्वम्**।  
एतत् तत्त्व-त्रयं परमेश्वरस्याधिकार-भोग-लय-तत्त्वे **संज्ञा-निमित्तम्**।  
एतस्मिन् तत्त्व-त्रये  
**परमेश्वराद् व्यतिरिक्तानि** कर्तृ-भूतान्य् आत्मान्तराणि  
**न** विद्यन्ते।  

### तत्त्वारोहणम्
लय-भोगाधिकार-पदानि **श्रद्-दधानाः**  
साधक-दीक्षया दीक्षिता मन्त्र-साधकाः  
पश्चात् परमेश्वर-प्रसादेन  
तत्-तद्-**भुवनं प्राप्य**  
**भोक्तारो**,  
वैराग्य-पर्यन्तं वा  
महा-संहार-पर्यन्तं वा **स्थित्वा**  
विद्येश्वरैः सह **पर-मुक्ताश्** चात्मानो **भवन्ति**।  

### विद्या-तत्त्वे 
**विद्या-तत्त्वे**  
ऽकारादि-क्षकारान्तानि +एक-पञ्चाशद् अक्षराणि  
कामिकाद्य्-अष्टाविंशति-संहिताश् च  
**वैखरी-रूपाणि वर्तन्ते**।  

### बिन्द्वादि
**ईश्वर-तत्त्वे** प्रणवश् च  
**सदा-शिव-तत्त्वे** सकलो बिन्दुः, सकलो नादश् च,  
**शक्ति-तत्त्वे** सूक्ष्माभिधेय-बुद्धि-बीजम्  
आत्मन्य् आत्मनि पृथक् **पृथग् भूत्वा**  
सूक्ष्म-नादात्मकस् **तिष्ठति**।  
शिव-तत्त्वे कारण-बिन्दुश् च।  

बिन्दोः शिव-तत्त्वस्य च तत्त्वे भेद-व्यपदेशो नास्ति।

शिव-तत्त्वम् अधिष्टाय स्थितस्य  
सदा-शिवस्य शक्तिः स-कलः स-कलासकलः निष्कलः  
व्यक्ताव्यक्तस्यात्मा व्यक्त-महेश्वरः व्यक्ताव्यक्त--सदा-शिवः निष्कल-शिव इति च  
नाम **स्थितानि**।+++(??)+++

#### बिन्दु-लक्षणम्
एतेषु षट्-त्रिंशत्-तत्त्वेषु  
**बिन्दुर्** नित्यो व्यापको ऽमूर्तः  
परमेश्वरस्य नित्याधिष्ठेयः  
शब्दार्थात्मक-नादादि-द्वारेणात्मनां **सम्यग् ज्ञानस्य कारणं** भवति,  
अ-मोहकश् च  
**मायीय-व्यतिरिक्त**-समस्त-वस्तूनाम् **उपादानं**,  
जडश् च।

## षड् अध्वानः

ततः पृथिवीम् आरभ्य शिवान्तानि  
षट्-त्रिंशत् तत्त्वानि **तत्त्वाध्वा** । 

कालाग्नि-भुवनम् आरभ्यानाश्रित-भुवन-पर्यन्तानि भुवनानि  
द्वि-शत--चतुर्-विंशद्+++(चत्वारिंशत्??)+++ **भुवनाध्वा**। 

निवृत्त्य्-आदि पञ्च कलाः **कलाध्वा**।

अकारादि--क्षकारान्तान्य् एक-पञ्चाशद् अक्षराणि **वर्णाध्वा**। 

व्योम-व्यापि-मन्त्रात्मकान्य् एकाशीति-पदानि **पदाध्वा**। 

मूल-ब्रह्माङ्ग-रूपाणि द्वादश-मन्त्राणि **मन्त्राध्वा**। 

एतेषु कला-तत्त्व--भुवनात्मानस् त्रयो ऽध्वानो **द्रव्यात्मकाः**।  
वर्ण-पद-मन्त्रात्मानस् त्रयो ऽध्वानः **शब्दात्मकाः**।  

एतेषु **भुवनाध्वा** तत्त्वाध्वानम् **आश्रित्य वर्तते**।   
एवं **तत्त्वाध्वा** कलाध्वानम् **आश्रित्य वर्तते**। 

वर्ण-पद-मन्त्रात्मकास् त्रयो ऽध्वानो  
भुवन-ज--शरीरापेक्षया वर्तन्ते।  

एतेषां षड् अध्वनां परम-कारणं वस्तु **कुण्डलिनी**  
**शुद्ध-माया**, शुद्ध-विद्या, ब्रह्मेति चोच्यते।  

तत्राशुद्धाध्वनां परम-कारणम् **अ-शुद्ध-मायेत्य्** उच्यते। 

एते **षड् अध्वान** आत्मनः **संसारः**।

## त्रि-विधाः पशवः

षड्-अध्व-व्यतिरिक्ता नित्या व्यापकाश् चेतनाः  
प्रति-शरीरं भिन्ना  
मलिनाः कर्म-कर्तारः कर्म-फल-भोक्तारः  
किञ्चिज्-ज्ञाः किञ्चित्-कर्तारः सेश्वराश् च  
**भवन्त्य् आत्मानः**। 

एते **बन्ध-भेदेन**  
स-कलः, प्रलया-कलो विज्ञाना-कल+++(=??)+++ इति च  
**त्रिविधा** उच्यन्ते।  

### पाश-पञ्चकम्
एतेषाम् आत्मनां  
**माया-बन्धः** कलादि-पृथिव्य्-अन्त-तत्त्वानि भुवन-भौवनादि-रूपः।  

**कर्म-बन्धो** ज्योतिष्टोम--ब्रह्म-हत्यादिभिर् **उत्पन्नो**  
ऽपूर्वाख्य-संस्कार-रूपः,  
पुर्य्-अष्टक-मध्य-गतः **बुद्धि-तत्त्वम् आश्रित्य**  
सुख-दुःख-मोहात्मक-फलश् च भवति।

+++(आणव-)+++**मलाख्य-बन्ध**  
आत्मनां ज्ञान-क्रिया-वारक  
आत्मन्य् आत्मनि पृथक् **पृथग् भूत्वा**  
स्व-कालान्तोपाध्य्--अन्-एक-शक्ति-सहित--नित्य-व्यापक--**जड--द्रव्यं** भवति। 

**बैन्दवो बन्धो**  
विद्या-विद्येश्वरादि-शरीराणां कारणम्  
स-कलाख्य--संसारि-भोग-परिकरी-भूतः  
सूक्ष्मादि-वैखर्य्-अन्त-शब्द-हेतुश् च भवति। 

**निरोध-शक्त्य्**-आत्मक-बन्धो  
माया-कर्माणव-बैन्दव-पाश-चतुष्टयस्यानादि-धर्म-हेतुः  
शिव-शक्तिर् एव,  
उपचारात् **पाश** इत्य् **उपचर्यते**। 

एवमात्मनां बन्धाः **पञ्च-विधाः**। 

तत्र **शुद्धाध्व-वर्तिनां** बैन्दवो +++(नि)+++रोध-शक्तिश् चेति पाश-द्वयम्।  
**मिश्राध्व-वर्तिनां** त्व् एतद्-द्वयं,  
आणवः, कार्म चेति पाश-चतुष्टयम्।  
**अ-शुद्धाध्व-वर्तिनां** त्व्  
एतच्-चतुष्टयं, मायीयं चेति  
पञ्च-विध-बन्धाः। 

एतेषु **शुद्धाध्व-वासिनां** मुक्तात्मनाम् इव  
निरतिशयं **सुखम् एव**,  
दुःख-स्पृष्ट--सुख-दुःख-मोहाश् च न सन्ति।  
अतो हेतोर्  
अयं **शुद्धाध्वा** इत्य् **अभिधीयते**। 

**मिश्राध्व-वासिनां** तु  
निरञ्जनान् विहाय साञ्जनानां  
सावधि-सर्व-ज्ञतायां सत्याम् अपि  
**सुख-दुःख-मोहाः सन्ति**।  
अतोऽयं **मिश्राध्वा** इत्य् अभिधीयते।  

**अ-शुद्धाध्व-वासिनां** तु  
निर्-अञ्जनान् विहाय साञ्जनानां केषांचित्  
सावधि-सर्व-ज्ञतायां सत्याम् अप्य्  
अन्येषां किञ्चिज्-**ज्ञत्वं**, किञ्चित्-**कर्तृत्वं** च  
**सुख-दुःख-मोहाश्** च सन्ति।  
अतो हेतोर् अयम् **अ-शुद्धाध्वा** इत्य् अभिधीयते।  

अत्र **बैन्दवो मायीयश्** चेति  
द्वौ पाशाव् **आगन्तुकौ**।  
**कार्म**-पाशस् तु प्रवाहानादिर् **भोग-नाश्यः**।  
**आणव**-पाशस् तु कूट-स्थानादिः  
स्व-पाकान्ते परमेश्वर-प्रसादात्मिकया **दीक्षया निवर्त्यः**।  

**कार्म**-पाशस् तु  
विज्ञान-योग-संन्यासैर्, भोगेन वा **क्षीयते**।  
एते **ज्ञानादयः** शास्त्र-द्वारा **सम्पाद्यन्ते**।

## पञ्चविधानि शास्त्राणि

तानि च शास्त्राणि **पञ्च-विधानि**-  
लौकिकम्, वैदिकम्, आध्यात्मिकम्, अतिमार्गम्, मान्त्रम् चेति।  

**लौकिकं** त्व् आयुर्-वेद--दण्ड-नीत्य्-आदि **दृष्ट-फलं** शास्त्रम्।  

**वैदिकं** च  
वेदेषु क्रिया-भागम् उद्दिश्य  
ज्योतिष्टोमादि--पुण्य-सम्पादित-स्वर्गादि-साधक--**मीमांसा**-शास्त्रं च  
वेद-विषयापौरुषेय-साधकम् पदार्थ-प्रमाणयोः परीक्षां कुर्वद्भिर् ऋषिभिः प्रणीते **न्याय-वैशेषिक**-शास्त्रे च।  
एतत्-त्रितयं **दृष्टादृष्ट-फलं शास्त्रम्**। 

**आध्यात्मिकं** तु सांख्य-पातञ्जल-वेदान्ताख्यान्य्  
उपनिषद्-भागम् उद्दिश्य ऋषिभिः प्रणीतान्य्  
**आत्म-ज्ञान-फलानि** शास्त्राणि।  

**अति-मार्गं** तु शास्त्रं  
रुद्र-प्रणीतानि पाशुपत-कापाल--महा-व्रतानि । 

**मान्त्रं** तु शिव-प्रणीत--सिद्धान्त-शास्त्रम्। 

### मीमांसा-शास्त्रम्

मीमांसा-शास्त्रस्य **वक्ता** भगवान् **जैमिनिः**।  
अनेन शास्त्रेण तु  
प्रतिपाद्यमानो ऽर्थः -  
**वाक्य-लक्षणं** च,  
वेदा **अपौरुषेया** इति च,  
**प्रपञ्चो नित्य** इति च, 
इष्टा-पूर्तं **कर्मानुष्ठेयम्** इति च,  
कर्मानुष्ठानम् एवानुष्ठातुः **स्वर्गादि-साधनम्** इति च  
भौतिक-शरीरेन्द्रियेभ्यो **ऽन्ये आत्मानः**,  
एते चानेके,  
एतेभ्य आत्मभ्यो विलक्षण **ईश्वरः** कश्चिन् **न** भवति  
इति च **प्रतिपादितम्** । 

### वैशेषिक-शास्त्रम्

वैशेषिक-शास्त्रेण तु प्रतिपाद्यमानो ऽर्थः-  

**पृथिव्य्-अप्-तेजो-वायव** इति भूतानि चत्वार्य् अनित्यानि  
एतेषां कारणानि तत्-तन्-नामानो भिन्नाः **परमाणव** इति च  
एतेभ्यो ऽन्यच् छब्द-कारणं नित्यं व्यापकं पञ्चमम् **आकाशात्मक**-भूतम् इति च।  

एतस्माद् अन्यो नित्यः **काल, ईश्वरश् च दिशश्** च,  
एतेभ्यो भूत-कारण-शरीरेन्द्रियेभ्यो ऽन्ये ऽमूर्ता **नित्या आत्मानो** ऽनेके,  
एतेभ्यो व्यतिरिक्तं नित्यं ज्ञान-हेतुकं **मन**  
आत्मन्य् आत्मन्य् अभिधीयमानम् अनादि।   

पृथिव्य्-अप्-तेजो-वाय्व्-आकाश-काल-दिग्-आत्म-मनांसीति  
नव **द्रव्याणि**,  
एतेभ्यो व्यतिरिक्तः-शुक्लादि-**गुण**-पदार्थः,  
एतस्माद् अन्य उत्क्षेपणादिः **कर्म**-पदार्थः,  
अतोऽन्यो गोत्वादिः **सामान्य**-पदार्थः,  
पटे शौक्ल्यम् इत्य्-आदिः **समवाय**-पदार्थः,  
एतेभ्यो द्रव्य-गुण-कर्म-सामान्य-समवायेभ्यः पञ्चभ्यो ऽन्यो **विशेष**-पदार्थः।  

एतेषु षट्सु  
+आत्मनः पदार्थ-तत्त्वस्य मनः-संयोगाद्  
**ज्ञानम् उत्पद्यते**।  
अनेन पुण्यापुण्यात्मकं **कर्मानुष्ठानम्** उत्पद्यते।  
अनेन पापात् पापात्मकं कर्मानुष्ठानम् उत्पद्यते,  
पुण्यात् पुण्यात्मकं कर्मानुष्ठानम् उत्पद्यते।  
अनेन **शरीरेन्द्रियाणि** च।  
पुण्यापुण्य-वशेन **स्वर्ग-नरक-प्राप्तिः**।  

सर्वस्य **निर्वाहक ईश्वरः**।  
अस्य मनः-संयोगाद् **ज्ञानोत्पत्तिः**,  
न तु स्वतः प्रसिद्धं **ज्ञानम्**।  

इत्थम्-भूतेन  
शरीरिणां साधर्म्य-वैधर्म्य-ज्ञानेन **कर्म-क्षयो भवति**।  
मनः-संयोग-जनित-ज्ञानं विना  
**पाषाण-कल्पो भवति**।  
अयम् एव **मोक्ष** इति च  
**वेदा ईश्वर-कर्तृका** इति च।

### न्याय-शास्त्रम्

न्याय-शास्त्रेण तु प्रतिपाद्यमानोऽर्थः-  
प्रत्यक्षदि-प्रमाणानि,  
प्रमेय-सिद्धार्थ-ज्ञेयानि च वैशेषिकोक्त-क्रमेणैव,  
पदार्था एते षोडश-विधा इति च,  
मोक्ष-लक्षणं च एतेषूक्त+++(=वैशेषिकोक्त)+++-प्रकारम् इति च,  
ईश्वर-पदार्थः प्रयोक्ता, नित्य इति च।  

एतेच्-छास्त्र-द्वय-प्रणेतारौ कणादाक्षपादौ च। 

### सांख्य-शास्त्रम्

सांख्य-शास्त्रेण प्रतिपाद्यमानोऽर्थः - 

नित्या व्यापिका जड-रूपा समस्तवस्तूनां कारणम् सत्त्वरजस्तमसां साम्यावस्था अमूर्ता च प्रकृतिरियम्। प्रकृतिश्चतुर्विंशतितत्त्वमिति च। एतत्कार्यं बुद्धितत्त्वमारभ्य पृथ्वीतत्त्वान्तानि त्रयोविंशतितत्त्वानीति च। एवम्भूतचतु-र्विंशतितत्त्वेभ्योऽन्ये नित्या व्यापका अमूर्ता नानाविधाः सर्वकृत्सर्वज्ञत्वरहिता ज्ञानमात्रस्वरूपा आत्मानः। एवं पञ्चविंशतितत्त्वमिति च। एतेषां मुक्तिदशायां संसारदशायां च निर्विशेषं स्वरूपेऽशुद्धिर्नास्तीति च। अनादिसिद्धाया बुद्धिगताया अविद्याया वशात् सांसारिकसुखदुःखज्ञानम् उत्पद्यत इति च। प्रकृतिपुरुषविवेक ज्ञानादविद्याया विनाशो मोक्ष इति च। आत्मभ्यो व्यतिरिक्त ईश्वर इति न कश्चिदिति च। एतच्छास्त्रप्रणेता कपिलः।

पातञ्जलशास्त्रम्

पातञ्जलशास्त्रेण तु प्रतिपद्यमानोऽर्थ इत्थम्-प्रकृतिप्राकृते चात्मनश्च बन्धमोक्षौ च विवेकज्ञानवद्योगश्च योगपरिकर इति च। षड्विंशतितत्त्वम् ईश्वर एकः। अस्यात्मभ्यो विशेषः। स्वाधिष्ठानता निर्वाणं चेत्याख्यावत्। केवलवस्तुस्वरूपसाधारणं चात्मज्ञानोप-देष्टृत्वं चेति। एतच्छास्त्रप्रणेता पतञ्जलिः।

चतुर्विधा वेदान्तिनः

वेदान्तवादिनस्तु चतुर्विधाः- भास्करीयाः मायावादिनः शब्दब्रह्मवादिनः क्रीडाब्रह्मवादिनश्चेति। एतेषु भास्करीयाणां शास्त्रप्रतिपाद्यमानोऽर्थः- जडाजडात्मकसुर-नरतिर्यगादिको वस्तुराशिरखिलो लोको ब्रह्मणः परिणामः। एतद् ब्रह्म सच्चिदानन्दात्मकं नित्यं व्यापकं च। एतदेवेश्वरो भवति। अस्य विकारत्वस्याज्ञानात् परिवर्तते संसारोऽयम् एक एव परमार्थतः सत्यम्। अस्य विकाराणां च विकारत्वात्। वेदान्तज्ञानेन च शरीरव्यतिरिक्तात्मस्वरूपं भासते। तत्तत् परब्रह्मैवेति वेदनेन तल्लयो मोक्ष इति च प्रतिपादयन्ति। मायावादिनस्तु पूर्वोक्तं परब्रह्मैव परमार्थतः सत्यम् दृश्योऽन्योऽखिलांशो-ऽसत्यः शुक्तिकायां रजतवत्। जगदुपादानं माया इयं ब्रह्मवत् सत्या च न भवति शशविषाणवदसत्या च न भवति। मायाया विलक्षणं ब्रह्मस्वरूपम् वेदान्तज्ञानेन स्वयमिति वेदनं मोक्ष इति प्रतिपादयन्ति। शब्दब्रह्मवादिनस्तु कारणं परं ब्रह्म प्रमेयदशायांशब्दब्रह्मात्मकं भवति। अस्य विकारो जडाजडात्मकं समस्तवस्तु विनाशि अविनाशि वस्तुतः शब्दात्मैव तदेवं स्वरूपं भवतीति च वेदनं मोक्ष इति च प्रतिपादयन्ति।  क्रीडाब्रह्मवादिनस्तु पूर्वोक्तं ब्रह्मैवाहम् अहमेकाकी न भवामि अहमेवोच्चावचैर्विकारवस्तुभिः सह बहुधा क्रीडामीत्यभिसन्धिना ब्रह्म भवति बहु। तद्वस्तु नित्यं वस्तु स्वयमित्युपलब्धिर्मोक्ष इति च प्रतिपादयन्ति। एतेषां चतुर्णां मतानां प्रणेता व्यासः।

आस्तिकनास्तिकशास्त्राणि

मीमांसक-वैशेषिक-न्याय-सांख्य-पातञ्जल-वेदान्ता इति षट् शास्त्राणि वैदिकानि। एतेषु वेदान्त एवाद्वैतशास्त्रम्। इतराणि पञ्च भेदशास्त्राणि। एतत् षट्कं विना वेदबाह्यानि नास्तिकशास्त्राणि।

लोकायतशास्त्रम्

तानि शास्त्राणि कानीति चेत् बौद्धमार्हतं लोकायतिकं चेति त्रीणि। एतेषु त्रिषु लोकायतिकशास्त्रेण तु प्रतिपाद्यमानोऽर्थः-प्रत्यक्षमात्रं प्रमाणम्। प्रत्यक्षाः पृथिव्यप्तेजो-वायवः सत्याः। एतेषां समुदायशरीरमेव आत्मा। देहवृद्ध्या ज्ञानवृद्धिः स्यात् देहे क्षीणे ज्ञानं क्षीणं स्यादिति च। ईश्वर इति न कश्चित्। दृष्टे सुखदुःखे एव स्वर्गनरकौ। शरीरे नष्टेऽनष्टव्यं किमप्यदृष्टं नास्ति। अत एव शरीरं विनाऽऽत्मेति कश्चिदन्यो न भोक्तेति लोकायतिकशास्त्रप्रणेता बृहस्पतिः। 

बौद्धशास्त्रम्

बौद्धे तु प्रतिपाद्यमानोऽर्थः- पृथिवीतत्त्वमारभ्य बुद्धितत्त्वान्तत्रयोविंशतितत्त्वानि सन्ति। एतेषु बुद्धि-तत्त्वं प्रधानम्। पाञ्चभौतिके शरीरे बुद्धितत्त्वमेवात्मा भवति। तदेव प्रधानम्। एतद्बुद्धितत्त्वमारभ्यार्वाग् वस्तुराशिरखिलः क्षणिकः। अन्यथा स्थिर आत्मा च ईश्वरश्च इत्येतदुभयं नास्ति। एतच्छास्त्रोपदेष्टा सुगत एव। उपास्यमोक्षस्तु जलप्रवाहवन्नित्यानु-भूयमानज्ञानसन्ततिः। दुःखसुखस्पर्शं विना शुद्धचित्सन्ततिरेव स्यादिति केचित्। क्रमात् क्रमात् प्रवर्तमानो दीपः क्षीणयोस्तैलवत्यर्यथा नश्यति तथा ज्ञानसन्ततिनाश एव मोक्ष इति केचित्। एते सौत्रान्तिक-वैभाषिक-महायानिक-माध्यमिका इति चतुर्विधा भवन्ति। एतेषु केचित् प्रत्यक्षोऽखिलो वस्तुराशिरसत्यः ज्ञानसन्ततिरेव सत्येति। केचिदयमखिलो वस्तुराशिरस्ति अपि तु क्षणिक इति च।

आर्हतशास्त्रम्

आहतैस्तु प्रतिपाद्यमानोऽर्थः-आर्हतशास्त्रप्रणेताऽर्हन्नत्रानादिसिद्धः जीव इति कोऽपि पदार्थोऽनादिदोपसहितो वर्तते। अयं जीवः स्थूलदेहे क्षीणे क्षीणो वृद्धे वृद्ध इति च।  अन्यानीन्द्रियाण्यपि सन्ति च। एतत् सर्वं नाम हिंसाऽहिंसेति वा अस्ति नास्ति काय इति शब्देन वक्तव्यम्। आर्हदुक्तशास्त्रोक्तज्ञानेन चैतच्छास्त्रोक्ततप्तशिलाशयनादितपोभिश्च जीवानां हिंसादयो दोषाः क्षीयन्ते। एवमर्हन्निव क्षीणदोषो भवेदिति च। एतानि शास्त्राणि एते पदार्थाः सन्ति न सन्ति वेति पृच्छ्यमाने अस्ति च नास्ति च अस्ति नास्तीति च त्रिविधेन उच्यते इति च। एतत्त्रयं वेदबाह्यम्। ईश्वर इत्येकोऽनादिगतो न इति च। ते आचाररहिता नास्तिका उच्यन्ते।

वैदिकशास्त्राणि षट्

वैदिकशास्त्राणि षट्। तेषामुत्पत्तिभूर् ऋग्यजुस्सामाथर्वाण इति वेदाश्चत्वारः। एतेषामङ्गानि छन्दो-विचिति-कल्प-शिक्षा-व्याकरण-निरुक्त-ज्योतींषीति षट्। मन्त्ररूपेण ब्राह्मणरूपेण विधिदोषरूपेण च ब्राह्मणादिवर्णधर्माणां ब्रह्मचर्याद्याश्रमधर्माणां प्रतिपादनं चउपनिषद्भागैःप्रकृतिपुरुषेश्वरप्रतिपादनं च वेदानां प्रमेयार्थाः। एवं वेदसिद्धाचारस्य प्रवर्तका: शौचादिव्यवहारस्य प्रायश्चित्तस्य च नियामका मन्वादिधर्मशास्त्राण्यष्टादश। एतेषां प्रणेतारो मन्वादयो महर्षयः। 

पाञ्चरात्रशास्त्रम्

वासुदेवप्रणीत पाञ्चरात्रेण तु प्रतिपाद्यमानोऽर्थ: प्रोक्तचतुर्विंशतित्त्वगुणतत्त्वोपरि पञ्चविंशति-तत्त्वं वासुदेव इत्याख्यम्। न किमपि परतत्त्वमेतस्मात् परतत्त्वात्। कृष्ण-अनिरुद्ध-मकरध्वज रौहिणेया इति चत्वारो व्यूहा जगत्सृष्ट्यर्थमुत्पद्यन्ते। एतैश्चतुर्भिर्जडा- जडात्मकं वस्तु समस्तं सृज्यत इति च। वेदान्तेषु परिणामवादिभि रुक्तवदखिलं वासुदेव इति च। वेदेषु पुरुषर्थो नास्ति पाञ्चरात्रेषु पुरुषर्थाः सन्ति पाञ्चरात्रोक्तक्रमेण दीक्षयित्वा वासुदेवं समाराध्य वासुदेवस्वरूपे लयो मोक्ष इति च।

इतिहासपुराणानि

इतिहासपुराणैस्तु प्रतिपाद्यमानोऽर्थः- वैदिकधर्माणां च सांख्यपातञ्जलप्रतिपाद्यार्थानां च पाञ्चरात्रपाशुपतशैवोक्तार्थानां च सृष्टिसंहारयोश्च वंशानां च मन्वन्तराणां च वंशानुचरि- तानां च प्रतिपादनं च। इतिहासो महाभारतम्। पुराणान्यष्टादश। एतेषां कर्ता वेदव्यासः पञ्चविंशतितत्त्वमात्मेति पदार्थः। दीक्षया मुक्तो भवतीति च पुराणानां प्रमेयार्थाः।

अतिमार्गत्रये पाशुपतशास्त्रम्

अतिमार्गत्रयमुच्यते। पाशुपतशास्त्रेणतुप्रतिपाद्यमानोऽर्थः-आत्मानो बहवो व्यापका नित्याः कार्यकारणसंयोगजातास्तु परस्परभिन्नाश्च। एतेषामाणवमलं नास्ति। मायामलेन कार्मपाशेन च सांसारिकाः सुखदुःखान्यनुभवन्ति। वैराग्योत्पत्तौ शास्त्रोक्तक्रमेण दीक्षिते परमेश्वरस्य ज्ञानगुणः संक्रान्तो भवति। पुत्रेषु कुटुम्बधुरं निधाय संन्यासवन्त इव आत्मसु ज्ञानं संक्रमय्य ईश्वरः स्वाधिकारादुपरतो भवति। 

महाव्रतशास्त्रम्

महाव्रतानां तु प्रतिपाद्यमानोऽर्थ:- आणवमलेन सह पाशुपतोक्तप्रकारेणैव कार्ममायात्मक- बन्धमुक्तानामात्मनां संसारदशायामपि ज्ञानशक्तिरेव न क्रियाशक्तिः। शास्त्रोक्तक्रमेण दीक्षिता अस्थिधारणादिशास्त्रोक्तचर्यानुष्ठातारो मुक्ता भवन्ति। ते च मुक्ताः केवलं ज्ञानशक्तिमन्त एव। ज्ञानशक्तिक्रियाशक्तिद्वयं तु परमेश्वरस्यैकस्यैवेति।

कापालिकशास्त्रम्

कापालिकानां तु प्रतिपाद्यमानोऽर्थः- पाशुपतमहाव्रतोक्तक्रमेण आत्मलक्षणं बन्धलक्षणं चास्ति। शास्त्रोक्तक्रमेण दीक्षितेन दिने दिने श्यामैकध्वजपताकायां व्याप्तायां मनुष्यकपाले भिक्षामटित्वा भोक्तव्यमिति च महाव्रतानामिव मोक्ष इति च। पाशुपत-महाव्रत कापालानां शास्त्राणाम् अतिमार्गाणां वक्तारो मायातत्त्वविद्यातत्त्ववासिनस्त्रयो रुद्राः।

सिद्धान्तशास्त्राणि

अदृष्टशास्त्रभूतसिद्धान्तशास्त्रस्य इह लोके विश्वासजनकं परमेश्वरेण तत्पुरुषाघोरवाम- देवसद्योजातनामभिश्चतुर्भिरधोवक्त्रैरनुगृहीतैर्विज्ञानकेवलैरेतदेवतत्संज्ञैश्च-तुर्भिरुक्तानि गारुड-दक्षिण-वाम-भूतानीत्यधःस्रोतांसि चत्वारि शास्त्राणि। एतेषां गारुडतन्त्रेण तत्पुरुषं ब्रह्म स्वरूपवद् ध्यात्वा पूजनीयम् इत्युच्यते। अनेन शास्त्रेण तु प्रत्यक्षं सर्पचिकित्सार्थं मन्त्रौषधविषयाणि चोक्तानि। दक्षिणतन्त्रेषु अघोरं ब्रह्म स्वरूपवद् ध्यात्वा पूजनीयः परमेश्वर इति च योगेन परमेश्वरः प्रत्यक्षीकार्य इति चोक्तम् शत्रुजयाय मन्त्रयोगश्च वामतन्त्रेण वामदेवो ब्रह्मस्वरूपवद् ध्यात्वा पूजनीयः। अनेन शास्त्रेण रसवादाद्युक्तम्। भूततन्त्रेण सद्योजातं ब्रह्म-स्वरूपवद् ध्यात्वा परमेश्वरः पूजनीय इत्युक्तम्। भूत-प्रेत-पिशाच-चिकित्सार्थं मन्त्रौषधानि च। शक्तितत्त्ववासिना केनचिदात्मना शाक्तंतन्त्रमुक्तम्। भास्करीयवेदान्तवादिप्रोक्तवज्जडाजडमखिलं शक्तिपरिणतिरित्युक्त-तन्त्रस्याभि मतम्। तान्यधःस्रोतांसि चत्वारि च साक्षात् शिवप्रणीतानि भवन्ति। कौलयामलादिशास्त्राणि मनुष्यैर्मत्स्येन्द्रनाथादिसिद्धैरुक्तानि।

शास्त्रतारतम्यम्

लोकायतज्ञानिनां पृथिव्यप्तेजोवायूनां चतुर्णां भूतानां ज्ञानेन तत्तदर्वाक्प्रपञ्चजननं विरमति।  आर्हतानां गुणतत्त्वाद् अर्वाक् तत्त्वाज्जन्म विरमति। न्यायवैशेषिकयोर्बुद्धितत्त्वान्तसंसारो विरमति। बौद्धानां बुद्धितत्त्वादवत्तत्त्वाज्जन्म विरमति। सांख्यानां प्रकृतिपुरुषयो-र्विवेकज्ञानेन सत्त्वप्रकृतेरुपरि मिश्राध्वविषयस्य तत्त्वज्ञानस्य असंभवादशेषकर्मनाशा-नुत्पत्तेर्विज्ञानकैवल्यं नास्ति। पाञ्चरात्राणां प्रकृतेरर्वाक् संसारो विरमति। वेदान्तिनां पुरुषतत्त्वप्राप्तिः स्यात्। पौराणिकानां रागतत्त्वप्राप्तिः स्यात्। कापालिकानां कलातत्त्वप्राप्तिःस्यात्। पाशुपतानां मायातत्त्वप्राप्तिः स्यात्। महाव्रतिनां विद्यातत्त्वप्राप्तिः स्यात्। स्रोतोऽन्तरगारुडदक्षिण-वाम-भूततन्त्रेषु दीक्षितानां शक्तितत्त्वस्थितनिवृत्ति-प्रतिष्ठा-विद्या-शान्तिभुवनप्राप्तिःस्यात्।शुद्धशाक्तानां शक्तितत्वप्राप्तिः स्यात्कौलयामलादि-शास्त्राणां हिंसामैथुनसङ्गमस्य सम्भवात् पिशाचादिपदप्राप्तिः स्यात्।

द्विविधं सिद्धान्तशास्त्रम्

सिद्धान्तशास्त्रं तु शिवभेदेन रुद्रभेदेन च द्विविधम्। शिवभेदं तु बिन्दुशक्तेर्नाद- बिन्दुप्रणवात्मतया परिणमते। तदनन्तरं मातृका चानुष्टुप्छन्दोनिबद्धप्रणवादीनां मायोक्तविधौ विज्ञानकलाख्यानां परमेश्वरेणानुगृहीतानां दशशिवानां कामिकादिकं ज्ञानं शब्दात्मकं सद्योजातवामदेवमुखाभ्यां प्रोक्तानि शैवानि शास्त्राणि दश च। एवं परमेश्वरोपदिष्टज्ञानानाम् अष्टादशरुद्राणामघोरतत्पुरुषेशानमुखैः श्रीविजयादिसंज्ञयाप्रोक्तानिरुद्रभेदानीत्यष्टादशशास्त्राणि च। एवमष्टाविंशतिशास्त्राणामेकैककोटिसंख्यया अष्टाविंशतिकोटिग्रन्थाः। 

ज्ञानपादविषयाः

एतानि प्रत्येकं ज्ञान-क्रिया-योग-चर्याभिश्चतुष्पादानि। एतेषां ज्ञानपादेन तु परमेश्वरस्य स्वरूपं च विज्ञानाकल-प्रलयाकल-सकलानामात्मनां स्वरूपं च आणव-कार्म-माया-बैन्दव-रोधशक्त्यात्मकपाशस्वरूपं च शक्तिस्वरूपं च शिवतत्त्वमारभ्य पृथ्वीतत्त्वान्त-षट्त्रिंशत्तत्त्वानां सृष्टिप्रकारश्च एतैरात्मनां भोगसाधनैर्भवितव्यं च भुवनानां भुवनेश्वराणां स्वरूपं च भुवनानां योजनान्येतावन्ति परिमाणानि च अधःप्रलय-मध्यप्रलय-महाप्रलयानां स्वरूपं च तत्प्रलयानन्तरं सृष्तेः प्रकारश्च पाशुपत-महाव्रत-कापालवचनं च तत्त्वं नन्तरं सृष्टेः प्रकारश्च पाशुपत च प्रोक्तार्थं पूर्वपक्षीकृत्य प्रमेयनियमश्च प्रोच्यन्ते।

क्रियापादविषयाः

क्रियापादेन तु मन्त्रोद्धार- सन्ध्यावन्दन-पूजन-जप-होमाश्च समयविशेषनिर्वाणसंस्कार आचार्याभिषेकात्मनाऽऽत्मनां भोगमोक्षोपायभूता दीक्षा च प्रोच्यन्ते।

योगपादविषयाः

योगपादेन त्वेतानि षट्त्रिंशत्तत्त्वानि च तत्त्वेश्वराश्च आत्मा च परमेश्वरश्च शक्तिश्च जगत्कारणभूतमायामहामाययोः प्रत्यक्षप्रभावश्च विषयतत्त्वसिद्ध्यपेक्षाणाम् अणिमादि-सिद्धीनांसंभवश्चप्राणायाम-प्रत्याहार-ध्यान-धारणा-जप-समाधिप्र-कारश्च मूलाधाराद्या-धाराणामवस्थानं च प्रोच्यन्ते।

चर्यापादविषयाः

चर्यापादेन तु प्रायश्चित्त-पवित्रारोपणप्रतिपादनं च शिवलिङ्गलक्षणं च उमामहेश्वरादिव्यक्त- लिङ्गलक्षणं च स्कन्दनन्द्यादिगणेश्वरलक्षणं च जपमाला-योगपट्ट-दण्ड-कमण्डल्वादि-लक्षणं च अन्त्येष्टिश्राद्धानि च प्रोच्यन्ते।

विविधपदप्राप्तिः

समयसंस्कारेण तु रुद्रपदप्राप्तिः स्यात्। विशेषसंस्कारेण तु ईश्वरपदप्राप्तिः स्यात्। अत्र रुद्रपदप्राप्तिर्नाम गुणमस्तकस्थरुद्रस्य पदप्राप्तिरेव। ईश्वरपदप्राप्तिर्नाम प्रकृतितत्त्वादुपरि मिश्राध्वनि प्रथमतत्त्वभूतरागतत्वप्राप्तिरेव। ईश्वरेणानन्तेश्वरेणाधिष्ठितत्वात् तत्तत्त्वप्राप्ति-रीश्वरपदप्राप्तिः स्यात्। सांख्यपातञ्जल-वेदान्त-पाञ्चरात्रोक्तमार्गादुपरि निर्वाणदीक्षया परमेश्वरसाम्यरूपं मोक्षं प्राप्नुवन्ति। 

विविधा दीक्षाः

अथ निर्वाणदीक्षाक्रिया सद्योनिर्वाणाऽसद्योनिर्वाणभेदेन द्विविधा। तत्र सद्योनिर्वाण-दीक्षाक्रियायाः समनन्तरकालमेव शरीरं विहाय मोक्षं प्राप्नुवन्ति।  असद्योनिर्वाणदीक्षया दीक्षाकाले भूतानि भविष्यन्ति च कर्माणि संशोध्य तदानीं भुज्यमानस्य शरीरहेतुभूतस्य वर्तमानकर्मणः शुद्धिकरणाद् आयुःक्षये शरीरत्यागेन मोक्षं प्राप्नुवन्ति। साधकदीक्षया शिवभक्तिशिवलिङ्गार्चनयोः सतोरपि पश्चाद् विद्येश्वरादिपदाभि- लाषिणः तत्पदं प्राप्नुवन्ति। तत्पदस्थानां मध्ये विरक्तास्तदानीम् एव मुक्ता भवन्ति। नो चेत् महासंहारकाले मुक्ता भवन्ति। निर्बीजदीक्षा तु तद्दिक्षोत्तरकालेऽनुष्ठेयानां सन्ध्याचन्दनशिवलिङ्गार्चनादीनां दीक्षाकाल एवाचार्येण संशोध्यानुष्ठितत्वात् स्त्रीबालवृद्धव्याधिभोगरताज्ञानां विधेया। सबीजदीक्षा तु समर्थानां समयिपुत्रकसाधकाचार्याणां विधेया। तद्दीक्षया भूतभविष्यद्रूपाणि द्विविधानि कर्माणि च एतत्परिपाकप्राप्तान्यशेषशरीराणि च शरीराभावेन भोगाश्च विनश्यन्ति। शरीरकारणभूतानां कर्मणां शुद्धिकारकशरीराणि सुखदुःखान्यनुभवित-व्यान्येव। इत्थं त्रिविधानि कर्माणि विनश्यन्ति।

दीक्षोत्तरं पालनीया नियमाः

इत्थं त्रिविधे कर्मणि विनश्यति सति दीक्षाया उपरि मरणान्तमुच्यमानशास्त्रीय-नियमैरैहिकवर्तमानशरीरकारणभूतस्य कर्मणः सहकारिमलाशुद्धेर्ज्ञानानि योगाश्च तपांसि च बुद्ध्यादिसाधनैः साध्यानीत्युक्तत्वादिह न मोक्षः किन्तु परमेश्वरप्रसादात्मिकया दीक्षयैव मोक्षः इतरैर्नास्ति दीक्षोत्तरकाले आचारवैकल्ये बुद्धिपूर्वस्य दोषस्य प्रायश्चित्तेन शुद्धिः स्यात् मन्त्रद्रव्यलोपयोश्च पवित्रारोपणेन शुद्धिः। अबुद्धिपूर्वस्य नियमलोपस्यान्त्येष्टिक्रियया शुद्धिः।

विधिनिषेधौ

दीक्षोत्तरकालेऽवश्यानुष्ठेयानि कर्माणि यमनियमसम्पत्तिः सन्ध्यावन्दनम् शिवलिङ्गार्चनम् अग्निकार्यम् गुरुवचनपालनम् यथाशक्ति माहेश्वरपूजादिकं चानुष्ठेयानि। अननुष्ठेयानि कर्माणि निर्माल्यभक्षणं च शिवनिन्दा गुरुनिन्दा शिवशास्त्रप्राप्ताचारनिन्दा च देवद्रव्याद्युपभोगश्च भूतहिंसादिकं च।

मुक्तात्मनो लक्षणम्

एवं दीक्षितस्य तस्य उक्तानुष्ठानवतो मुक्तस्यात्मनो लक्षणमाणवकार्ममायीयबैन्दवरोध-शक्त्याख्यपाशपञ्चकात् विमुक्तिश्च परमेश्वरवत् सर्वज्ञता-सर्वकर्तृता-नित्यतृप्तता-अनादिसिद्धस्वतन्त्रता-अलुप्तशक्तिता-अनन्तशक्तिमत्ताचेति षाड्गुण्यस्वरूपप्राप्तिश्च भवति। एवंविधानां प्राप्तात्मनां परमेश्वरवत् सृष्ट्यादिपञ्चकृत्यं नास्ति विषयासद्भावश्च। रागद्वेषादीनामविद्यमानतया च सृष्ट्यन्तरे कर्तृतायामकरणम्। पञ्चविधकृत्येन तु परमेश्वर एव परानुग्रहं करोति।

**इति सर्वमतेष्विष्टा सा सिद्धान्तप्रकाशिका।**

**सर्वात्मशम्भुना व्यक्ता कल्पिता शैवसम्मता॥**

**समाप्तश्चायं ग्रन्थः॥**
