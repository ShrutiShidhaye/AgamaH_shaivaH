+++
title = "सर्वात्म-शम्भु-सिद्धान्त-प्रकाशीका"
+++

<details><summary>स्रोतः (द्रष्टुं नोद्यम्)</summary>

श्रीमद्गणेशेन प्रदत्तम् पूर्वम् प्रकाशितम् उट्टङ्कितम् "परिष्कृत्य प्रकाशयिष्यत माचिरम्" इति,  
अत्र स्वपाठसौकर्याय निक्षिप्तम्। 
</details>


सिद्धान्तप्रकाशिका

## मङ्गलम्

अ-वर्ण-विग्रहं देवं  
वर्ण-विग्रह-वर्जितम्+++(=??)+++।  
वर्ण-वग्रह-वक्तारं  
**नौम्य्** अहं **स्तौमि संश्रये**॥ 

चराचरात्मकं विश्वम्  
**ओतं प्रोतं** च सर्वतः।  
पशु-पाश-भिदा येन  
**नमस् तस्मै** पुर-द्विषे॥

## शरीरम् आत्मा च

इह तावज्  
जाति-कुलाद्य्-अभिमानास्पदम् इदं **स्थूल-देहं**  
पृथिव्य्-अप्-तेजो-वाय्व्-आकाशानां **समवायः**।  
तत्र प्राक्तन-पुण्य-पापानुकूलं ब्राह्मणादि-वर्णाश् च  
रूप-श्रियौ, इन्द्रिय-पाटवम् अपि बिभ्रन्तो  
नियतायुषो, नियत-भोगाश् च भवन्ति  
**भोक्तार आत्मानः**।  

एतेषां भोग-परिकरी-भूत-**सृष्टिम् आरभ्य**  
कला-तत्त्वान्तानि त्रिंशता ऽऽरब्धानि।  

आत्मन्य् आत्मनि पृथक् पृथक्  
सूक्ष्म-कर्मणा प्राप्तायुषां  
पूर्वं शरीरं **विहाय**  
तृण--जलूकवद् **आश्रयिष्यते**।  

तद् इदं **शरीरं**  
तेन कृतानां पुण्य-पापानाम् **आश्रयम्**।  

**आत्मा** शरीराद् अन्यः  
ज्ञान-किया-रूपः, नित्यः, अ-मूर्तः, व्यापकश् च ।  
आणव-कार्म-मायीय-बैन्दव-रोध-शक्त्य्-आत्मक-पाश-पञ्चक-बद्धः  
**संसारी पुरुषः**।

## तत्त्वाध्वा
### ०१-२५ अ-शुद्धाध्वा
#### २३ तत्त्वानि
##### कार्य-दशकम्

अस्य भोग-परिकरी-भूत--**सूक्ष्म-भूत-तत्त्वानि** कानीति चेत् -  
पृथिव्य्-अप्-तेजो-वाय्व्-आकाश-तत्त्वानि कथितानि।  
इमानि **पञ्च भूतानि**।  
एतेषां कारणं **तन्-मात्र-पञ्चकं** किम् इति चेत्  
गन्ध-तत्त्वं रस-तत्त्वं रूप-तत्त्वं स्पर्श-तत्त्वं शब्द-तत्त्वं चेति।  
एतद् दशकं **कार्यम्** इत्य् उच्यते।

##### कारण-दशकम्

वाक्-पाद-पाणि-पायूपस्थानीति  
**पञ्च कर्मेन्द्रियाणि**।  
एतेषां **व्यापारा** वचन-गमनादान-विसर्गानन्दाः।  

श्रोत्र-त्वक्-चक्षुर्-जिह्वा-घ्राणानीति **पञ्च ज्ञानेन्द्रियाणि**।  
एतेषां **व्यापाराः**  
शब्द-स्पर्श-रूप-रस-गन्ध-ग्राहकाः।  
एतेषां वाग्-आदि-पञ्चानां श्रोत्रादि-पञ्चानां च **करणम्** इत्य् अभिहितम् ।

##### त्रीण्य् अन्तः-करणानि

मनश् चाहङ्कारश् च बुद्धिश् चेत्य् एतत् त्रितयं  
श्रोत्रादीन्द्रियवद्  
अस्मात् शरीरात् तु **बहिर् [न] निर्गत्य**  
व्यापार-मात्राश्रयस्य शरीरस्यान्तर्-अवकाशे स्थित्वा क्रिया-प्रवर्तकत्वाद्  
अन्तःकरणम् इत्य् एतेषां त्रयाणं नाम। 

अर्थानां सङ्कल्पनं च  
श्रोत्रादीन्द्रियाणां **बाह्य-विषयेषु प्रवर्तनं** च  
**मनसो वृत्तिः**।  

अभिमान-सङ्कल्पनं च  
प्राणादि-वायूनां प्रेरणं **चाहङ्कार-वृत्तिः**।  

अध्यवसायो **बुद्धि-वृत्तिः**।  
एतद् रजतम् एव, न शुक्तिर् इति निश्चयो **ऽध्यवसायः**।  

इति पूर्वम् उक्तानि **त्रयोविंशति-तत्त्वानि**।

##### अहङ्कार-सृष्टिः

एतेष्व् अध्यवसाय-कारण-भूताद् बुद्धि-तत्त्वात्  
सत्त्विक-राजस-तामस-भेदेन **भिन्नो ऽहङ्कारो** जायते।  
अत्र सात्त्विकाद् अहङ्कारान्  
मनश् च श्रोत्रादि-पञ्च-ज्ञानेन्द्रियाणि च **जायन्ते**।  
अत्र राजसाहङ्काराद्  
वागादि-पञ्च-कर्मेन्द्रियाणि **जायन्ते**।  
अत्र तामसाहङ्काराद् गन्धादि-तन्मात्र-पञ्चकं **जातम्**।  
एतस्मात् तन्-मात्र-पञ्चकाद्  
भूतानि पञ्च **जातानि**।  

धारणं च समूहीकरणं च दाहकत्वं चावयव-घट्टन-करणं च  
+इतर-भूत-चतुष्टयस्यावकाश-दानं च  
**पञ्चभूतानां वृत्तिः**।

##### गुण-विवेकः

अत्र **पृथिव्याः** शब्द-स्पर्श-रूप-रसाः **सामान्य-गुणाः**,  
गन्धस् त्व् **अ-सामान्य-गुणः**।  

**अपां** शब्द-स्पर्श-रूपाणि **सामान्य-गुणाः**  
रसस् त्व् **अ-सामान्य-गुणः**। 

**तेजसः** शब्द-स्पर्शौ **सामान्य-गुणौ**  
रूपं **चासामान्य-गुणः**। 

**वायोः** शब्दः **सामान्य-गुणः**  
स्पर्शस् त्व् **असामान्यगुणः**। 

**आकाशस्य** शब्द एक एव **गुणः** ।  
**अयं शब्दः** प्रति-ध्वन्य्-आत्मकः  
**वर्णात्मको न** भवति।

#### २४,२५-तमे तत्त्वे

द्वा-विंशतेः परस्य **बुद्धि-तत्त्वस्य कारणं**  
**गुण-तत्त्वम्** इति च  
सत्त्वम् इति, रज इति, तम इति चाभिहितं  
सुख-दुःख-मोहानां च कारणं भवति।  

अस्य गुण-तत्त्वस्य कारणं **प्रकृति-तत्त्वम्**।  

गुण-तत्त्वं चतुर्-विंशति-तत्त्वम्।  
प्रकृति-तत्त्वं पञ्च-विंशति-तत्त्वम्। 
एतस्मिन्न् उभयस्मिन् स्थितत्वे सति  

प्रकृति-तत्त्वस्य **कार्यं** गुणतत्त्वम्  
इति प्रतिपादितम्।  

गुण-तत्त्वस्य **कार्यं**  
सुख-दुःख-मोह-हेतुत्वं च  
स्व-व्यतिरिक्तार्वाग्-बुद्ध्य्-आदि--त्रयो-विंशति-तत्त्वानां क्रमेण कारणत्वं च।   
पृथिवी-तत्त्वम् आरभ्य प्रकृतितत्त्वान्तं  
पञ्च-विंशतेर् **अ-शुद्धाध्वेति** नाम।

### २६-३० मिश्राध्व-विवेकः

इत ऊर्ध्वं **राग-तत्त्वम्**।  
अस्य **वृत्तिः**  
प्रकृति-जात-वस्तूनाम्  
आत्मने **प्ररोचनम्**।  

अत ऊर्ध्वं **नियति-तत्त्वम्**।  
अस्य **वृत्तिर्**  
आत्मना स्वेनैव कृतानि कर्माण्य्  
आत्मनैव भोक्तव्यानीति **नियमनम्**। 

इत ऊर्ध्वं **काल-तत्त्वम्**।  
अस्य **वृत्तिर्**  
दीर्घ-कालं भुञ्जते,  
स्वल्पकालं भुञ्जत  
इति पुरुषस्य **भोग-परिच्छेदः**। 

अतः परं **विद्या-तत्त्वम्**।  
अस्य **वृत्तिर्**  
"विषयोपरक्तां बुद्धिं पुरुषो गृह्णाती"ति  
**कारण-भूतत्वम्**। 

अस्मात् परं **कला-तत्त्वम्**।  
अस्य **वृत्तिर्**  
आत्मनो ऽनादि-भूत-ताम्र-कालिका+++(=कालिमा)+++-वत्  
सहज-मल-शक्तेर् एक-देशं **प्रसाद्य**  
**+आत्म-स्वरूपस्य प्रकाशनम्**।  

अस्य कारणं **माया-तत्त्वम्**।  

राग-तत्त्वम् आरभ्य  
कला-तत्त्वान्तानि पञ्च तत्त्वानि  
**मिश्राध्वा** इत्युच्यते।

अथ पूर्वोक्त-तत्त्वोत्पत्ति-क्रमः।  

**माया-तत्त्वे**  
कला-तत्त्व--विद्या-तत्त्व--काल-तत्त्व--नियति-तत्त्व--राग-तत्त्वानां  **पञ्चकम्** उच्यते।

### ३१ पुरुष-तत्त्वम्

एतेनावृतस्य **भोक्त्र्-आत्मनः**  
पुंस्त्वम् इति  
मल-सद्-भावात्  
**पुरुष-तत्त्वम्** इति **व्यपदेशः**।  
आत्मनो न जड-रूपत्वम्।  

#### सूक्ष्म-देहः

एतान्य् +++(पृथिव्य्-आदि-पुरुषान्तानि)+++ **एक-त्रिंशत् तत्त्वान्य्**  
आत्मन्य् आत्मनि प्रत्येकं  
**सूक्ष्म-देहानि** भवन्ति।  

एतेषां तुर्याणां+++(=??)+++ भुवन-ज--शरीराणाम्,  
आश्रयाणां भुवनानाम्,  
आश्रयाणि सर्वात्मनां साधारणानि  
+++(पुरुषेतराणि)+++ **त्रिंशत् तत्त्वानि**। 

एतेषां सर्वेषां **कारणम्**  
**अ-शुद्ध-माया**-तत्त्वम्।  
इदं माया-तत्त्वं  
नित्यं व्यापकं  
समस्तात्मकर्माभिसम्बद्धं  
स्व-वृत्ति-द्वारेण ज्ञान-क्रिया-**प्रकाशी-भवद्** अपि **मोहकम्**।

### ३२,३३ शुद्ध-विद्येश्वर-तत्त्वे

इतः परं  
द्वा-त्रिंशकं **शुद्ध-विद्या**-तत्त्वम्।  

अस्मिन् **शुद्ध-विद्या**-तत्त्वे  
सप्त-कोटि-**महा-मन्त्राः**  
कामिकाद्य्--अष्टा-विंशति-**संहिताश्** च  
नन्द्य्-आदयो ऽष्टौ **गणेश्वराश्** च  
सिद्धान्त-शास्त्रेण पूज्यमाना इन्द्रादि-**लोक-पालाश्** च  
एतेषाम् **आयुधानि** वज्रादीनि च **वसन्ति**। 

#### विद्येश्वर-तत्त्वम्
ततः परम् **ईश्वर-तत्त्वं** त्रयस्-त्रिंशकम्।  
**ईश्वर-तत्त्वे विद्येश्वरा** अनन्तादयो ऽष्टौ वर्तन्ते।

एतेष्व् **अनन्तः**  
सर्वेश्वरत्वाद् एतेषां विद्येश्वराणां विद्या-तत्त्व-वासिनाम् अन्येषां **चेश्वरभूतः**  
माया-क्षोभकश् च  
माया-तत्त्व--**भुवनानां स्रष्टा** च। 

किञ्चायं **परमेश्वराद् भिन्नः**  
अधिकाराख्य-मलस्य पाकेन  
परमेश्वरेणानुगृहीतश् च भवति।  

अनेन सृष्टि-रूपेणाणव-कार्म-बन्ध-द्वयवन्तः **प्रलया-कला** इत्य् अभिहिताः।  

आत्म-राशौ मल-पाकवन्तो  
निरधिकरणेनैव **परमेश्वरेणानुगृहीता**  
अष्टादशाभ्यधिक-शत-**रुद्राः सन्ति**।  

##### श्री-कण्ठ-रुद्रः
एतेषु **श्री-कण्ठ-रुद्रो** मध्यम-प्रलयान्ते  
**प्रकृति**-तत्त्वान्ताद् अर्वाक्-तत्त्वेषु भुवनानां च **स्रष्टा**।  
आणव-कार्म-मायात्मक-बन्ध-त्रितयेन युक्तानां  
स-कलानाम् आत्मनां राशौ  
ज्ञान-योग-तपो-ध्यानादिभिर् विशिष्टश् च  
ब्रह्म-विष्णु-पदयोर् **निर्वाहकश्** च भवति।  

अस्य मध्यम-प्रलय-समये राग-तत्त्वे ऽवस्थानम्।  
पश्चात् सृष्टि-काले प्राप्ते  
ऽशुद्धाध्व-सृष्टि-पूर्वं  
ब्रह्म-विष्णु-सृष्टीनाम्  
अधिष्ठातृ-स्थित्याऽर्वाक्तन-भुवनेश्वराणां+++(~~अधिष्ठात-स्थित्वाऽवार्क्तन~~)+++ च  
त्रयस्-त्रिंशत्-कोटीनां देवानाम् ईश्वराणां च  
**ब्रह्माण्डानि सृजति**।  

ब्रह्माण्डे **चतुर्-दश-भुवनं** सकलात्मनाम् **आवास-भूमिः**।

##### रुद्राः

पूर्वोक्त-रुद्रेषु  
**शतं रुद्राः** पाञ्च-भौतिकस्य **ब्रह्माण्डस्य रक्षका** भवन्ति।  

**गुण-तत्त्वे**  
ब्रह्म-विष्णुभ्यां सह स्थितो **रुद्र-भट्टारको**  
मध्यम-प्रलय-पर्यन्तम् **अधिकारं कृत्वा**  
+इमौ ब्रह्माण्ड-पती **ब्रह्म-विष्णू चोपसंहृत्य**  
स्वयं मिश्राध्वनि **रागतत्त्वे वर्तते**।  
अनेन सह **वीरभद्र-देवश्** च वर्तते।  

प्रकृति-मस्तके ऽष्टौ,  
कला-मस्तके ऽष्टौ,  
श्री-कण्ठ--वीर-भद्रौ च  
शत-रुद्राश् च +एवम्  
अष्टादशाभ्यधिक-शत-**रुद्राः**  
परमेश्वरेणानुगृहीताः  
**शरीरिणो भवन्तो**  
ब्रह्म-विष्णु-वद् अ-ज्ञानादिभिर् **अ-स्पृष्टा**  
ब्रह्म-विष्ण्व्-आदि-पदान्य् आत्म-कर्तृक--ज्ञान-योग-बलेन **सम्पादयन्ति**।  

#### पद-प्राप्तिः
एतेषाम् अष्टा-दश-शत-रुद्राणां मल-पाकाद्  
दीक्षा-पूर्वकं परमेश्वर-प्रसादाच् च **पद-प्राप्तिः**।  

शुद्ध-विद्या-तत्त्व-निवासिनां मल-पाकात्  
परमेश्वर-प्रसादाच् च **पद-प्राप्तिः**।  

#### शरीराणि
एतेषां विद्येश्वराणां **शरीरं बैन्दवम्**।  
अष्टा-दश-शत-रुद्राणां **शरीरं मायीयम्**।  
ब्रह्म-विष्ण्व्-आदीनां **शरीरं प्राकृतम्**।  

अष्टा-दश-शत-रुद्राणां **विद्येश्वराणां च स्वरूपम् इव**  
साक्षात् परमेश्वरस्य सकलानि स्वरूपाणि  
पूजा-विधिषु **ध्येयानि**।  
ब्रह्म-विष्णु-शरीरस्य प्राकृतत्वात्  
परमेश्वरानुग्रहस्य पूर्वम् असम्भवाच् च  
**ब्रह्म-विष्णु-शरीरवत्** परमेश्वरः  
केनापि **न ध्यायते**। 

ब्रह्म-विष्णु-पदं **पशु-भूमिः**।  
रुद्र-पदम् ईश्वर-पदम् उभयं  
**पति-भूमिः**। 

### ३४-३६ अधिकार-भोग-लय-तत्त्वानि

एवम्-भूताद् अस्माद् ईश्वर-तत्त्वाद् ऊर्ध्वं **सदा-शिवत-त्त्वम्**।  
अतः परं **शक्ति-तत्त्वम्**।  
अत ऊर्ध्वं **शिव-तत्त्वम्**।  
एतत् तत्त्व-त्रयं परमेश्वरस्याधिकार-भोग-लय-तत्त्वे **संज्ञा-निमित्तम्**।  
एतस्मिन् तत्त्व-त्रये  
**परमेश्वराद् व्यतिरिक्तानि** कर्तृ-भूतान्य् आत्मान्तराणि  
**न** विद्यन्ते।  

#### तत्त्वारोहणम्
लय-भोगाधिकार-पदानि **श्रद्-दधानाः**  
साधक-दीक्षया दीक्षिता मन्त्र-साधकाः  
पश्चात् परमेश्वर-प्रसादेन  
तत्-तद्-**भुवनं प्राप्य**  
**भोक्तारो**,  
वैराग्य-पर्यन्तं वा  
महा-संहार-पर्यन्तं वा **स्थित्वा**  
विद्येश्वरैः सह **पर-मुक्ताश्** चात्मानो **भवन्ति**।  

#### विद्या-तत्त्वे 
**विद्या-तत्त्वे**  
ऽकारादि-क्षकारान्तानि +एक-पञ्चाशद् अक्षराणि  
कामिकाद्य्-अष्टाविंशति-संहिताश् च  
**वैखरी-रूपाणि वर्तन्ते**।  

#### बिन्द्वादि
**ईश्वर-तत्त्वे** प्रणवश् च  
**सदा-शिव-तत्त्वे** सकलो बिन्दुः, सकलो नादश् च,  
**शक्ति-तत्त्वे** सूक्ष्माभिधेय-बुद्धि-बीजम्  
आत्मन्य् आत्मनि पृथक् **पृथग् भूत्वा**  
सूक्ष्म-नादात्मकस् **तिष्ठति**।  
शिव-तत्त्वे कारण-बिन्दुश् च।  

बिन्दोः शिव-तत्त्वस्य च तत्त्वे भेद-व्यपदेशो नास्ति।

शिव-तत्त्वम् अधिष्टाय स्थितस्य  
सदा-शिवस्य **शक्तिः**  
स-कलः स-कलासकलः निष्कलः+++(??)+++।  
**व्यक्ताव्यक्तस्यात्मा**+++(??)+++ व्यक्त-महेश्वरः व्यक्ताव्यक्त--सदा-शिवः निष्कल-शिव  
- इति च नाम **स्थितानि**।

##### बिन्दु-लक्षणम्
एतेषु षट्-त्रिंशत्-तत्त्वेषु  
**बिन्दुर्** नित्यो व्यापको ऽमूर्तः  
परमेश्वरस्य नित्याधिष्ठेयः  
शब्दार्थात्मक-नादादि-द्वारेणात्मनां **सम्यग् ज्ञानस्य कारणं** भवति,  
अ-मोहकश् च  
**मायीय-व्यतिरिक्त**-समस्त-वस्तूनाम् **उपादानं**,  
जडश् च।

## षड् अध्वानः

ततः पृथिवीम् आरभ्य शिवान्तानि  
षट्-त्रिंशत् तत्त्वानि **तत्त्वाध्वा** । 

कालाग्नि-भुवनम् आरभ्यानाश्रित-भुवन-पर्यन्तानि भुवनानि  
द्वि-शत--चतुर्-विंशति--**भुवनाध्वा**। 

निवृत्त्य्-आदि पञ्च कलाः **कलाध्वा**।

अकारादि--क्षकारान्तान्य् एक-पञ्चाशद् अक्षराणि **वर्णाध्वा**। 

व्योम-व्यापि-मन्त्रात्मकान्य् एकाशीति-पदानि **पदाध्वा**। 

मूल-ब्रह्माङ्ग-रूपाणि द्वादश-मन्त्राणि **मन्त्राध्वा**। 

एतेषु कला-तत्त्व--भुवनात्मानस् त्रयो ऽध्वानो **द्रव्यात्मकाः**।  
वर्ण-पद-मन्त्रात्मानस् त्रयो ऽध्वानः **शब्दात्मकाः**।  

एतेषु **भुवनाध्वा** तत्त्वाध्वानम् **आश्रित्य वर्तते**।   
एवं **तत्त्वाध्वा** कलाध्वानम् **आश्रित्य वर्तते**। 

वर्ण-पद-मन्त्रात्मकास् त्रयो ऽध्वानो  
भुवन-ज--शरीरापेक्षया वर्तन्ते।  

एतेषां षड् अध्वनां परम-कारणं वस्तु **कुण्डलिनी**  
**शुद्ध-माया**, शुद्ध-विद्या, ब्रह्मेति चोच्यते।  

तत्राशुद्धाध्वनां परम-कारणम् **अ-शुद्ध-मायेत्य्** उच्यते। 

एते **षड् अध्वान** आत्मनः **संसारः**।

## पशवः - त्रि-विधाः

षड्-अध्व-व्यतिरिक्ता नित्या व्यापकाश् चेतनाः  
प्रति-शरीरं भिन्ना  
मलिनाः कर्म-कर्तारः कर्म-फल-भोक्तारः  
किञ्चिज्-ज्ञाः किञ्चित्-कर्तारः सेश्वराश् च  
**भवन्त्य् आत्मानः**। 

एते **बन्ध-भेदेन**  
स-कलः, प्रलया-कलो विज्ञाना-कल+++(=??)+++ इति च  
**त्रिविधा** उच्यन्ते।  

### पाश-पञ्चकम्
एतेषाम् आत्मनां  
**माया-बन्धः** कलादि-पृथिव्य्-अन्त-तत्त्वानि भुवन-भौवनादि-रूपः।  

**कर्म-बन्धो** ज्योतिष्टोम--ब्रह्म-हत्यादिभिर् **उत्पन्नो**  
ऽपूर्वाख्य-संस्कार-रूपः,  
पुर्य्-अष्टक-मध्य-गतः **बुद्धि-तत्त्वम् आश्रित्य**  
सुख-दुःख-मोहात्मक-फलश् च भवति।

+++(आणव-)+++**मलाख्य-बन्ध**  
आत्मनां ज्ञान-क्रिया-वारक  
आत्मन्य् आत्मनि पृथक् **पृथग् भूत्वा**  
स्व-कालान्तोपाध्य्--अन्-एक-शक्ति-सहित--नित्य-व्यापक--**जड--द्रव्यं** भवति। 

**बैन्दवो बन्धो**  
विद्या-विद्येश्वरादि-शरीराणां कारणम्  
स-कलाख्य--संसारि-भोग-परिकरी-भूतः  
सूक्ष्मादि-वैखर्य्-अन्त-शब्द-हेतुश् च भवति। 

**निरोध-शक्त्य्**-आत्मक-बन्धो  
माया-कर्माणव-बैन्दव-पाश-चतुष्टयस्यानादि-धर्म-हेतुः  
शिव-शक्तिर् एव,  
उपचारात् **पाश** इत्य् **उपचर्यते**। 

एवमात्मनां बन्धाः **पञ्च-विधाः**। 

तत्र **शुद्धाध्व-वर्तिनां** बैन्दवो +++(नि)+++रोध-शक्तिश् चेति पाश-द्वयम्।  
**मिश्राध्व-वर्तिनां** त्व् एतद्-द्वयं,  
आणवः, कार्म चेति पाश-चतुष्टयम्।  
**अ-शुद्धाध्व-वर्तिनां** त्व्  
एतच्-चतुष्टयं, मायीयं चेति  
पञ्च-विध-बन्धाः। 

एतेषु **शुद्धाध्व-वासिनां** मुक्तात्मनाम् इव  
निरतिशयं **सुखम् एव**,  
दुःख-स्पृष्ट--सुख-दुःख-मोहाश् च न सन्ति।  
अतो हेतोर्  
अयं **शुद्धाध्वा** इत्य् **अभिधीयते**। 

**मिश्राध्व-वासिनां** तु  
निरञ्जनान् विहाय साञ्जनानां  
सावधि-सर्व-ज्ञतायां सत्याम् अपि  
**सुख-दुःख-मोहाः सन्ति**।  
अतोऽयं **मिश्राध्वा** इत्य् अभिधीयते।  

**अ-शुद्धाध्व-वासिनां** तु  
निर्-अञ्जनान् विहाय साञ्जनानां केषांचित्  
सावधि-सर्व-ज्ञतायां सत्याम् अप्य्  
अन्येषां किञ्चिज्-**ज्ञत्वं**, किञ्चित्-**कर्तृत्वं** च  
**सुख-दुःख-मोहाश्** च सन्ति।  
अतो हेतोर् अयम् **अ-शुद्धाध्वा** इत्य् अभिधीयते।  

अत्र **बैन्दवो मायीयश्** चेति  
द्वौ पाशाव् **आगन्तुकौ**।  
**कार्म**-पाशस् तु प्रवाहानादिर् **भोग-नाश्यः**।  
**आणव**-पाशस् तु कूट-स्थानादिः  
स्व-पाकान्ते परमेश्वर-प्रसादात्मिकया **दीक्षया निवर्त्यः**।  

**कार्म**-पाशस् तु  
विज्ञान-योग-संन्यासैर्, भोगेन वा **क्षीयते**।  
एते **ज्ञानादयः** शास्त्र-द्वारा **सम्पाद्यन्ते**।

## शास्त्राणि - पञ्च-विधानि 

तानि च शास्त्राणि **पञ्च-विधानि**-  
लौकिकम्, वैदिकम्, आध्यात्मिकम्, अतिमार्गम्, मान्त्रम् चेति।  

**लौकिकं** त्व् आयुर्-वेद--दण्ड-नीत्य्-आदि **दृष्ट-फलं** शास्त्रम्।  

**वैदिकं** च  
वेदेषु क्रिया-भागम् उद्दिश्य  
ज्योतिष्टोमादि--पुण्य-सम्पादित-स्वर्गादि-साधक--**मीमांसा**-शास्त्रं च  
वेद-विषयापौरुषेय-साधकम् पदार्थ-प्रमाणयोः परीक्षां कुर्वद्भिर् ऋषिभिः प्रणीते **न्याय-वैशेषिक**-शास्त्रे च।  
एतत्-त्रितयं **दृष्टादृष्ट-फलं शास्त्रम्**। 

**आध्यात्मिकं** तु सांख्य-पातञ्जल-वेदान्ताख्यान्य्  
उपनिषद्-भागम् उद्दिश्य ऋषिभिः प्रणीतान्य्  
**आत्म-ज्ञान-फलानि** शास्त्राणि।  

**अति-मार्गं** तु शास्त्रं  
रुद्र-प्रणीतानि पाशुपत-कापाल--महा-व्रतानि । 

**मान्त्रं** तु शिव-प्रणीत--सिद्धान्त-शास्त्रम्। 

### आस्तिकानि
#### मीमांसा-शास्त्रम्

मीमांसा-शास्त्रस्य **वक्ता** भगवान् **जैमिनिः**।  
अनेन शास्त्रेण तु  
प्रतिपाद्यमानो ऽर्थः -  
**वाक्य-लक्षणं** च,  
वेदा **अपौरुषेया** इति च,  
**प्रपञ्चो नित्य** इति च, 
इष्टा-पूर्तं **कर्मानुष्ठेयम्** इति च,  
कर्मानुष्ठानम् एवानुष्ठातुः **स्वर्गादि-साधनम्** इति च  
भौतिक-शरीरेन्द्रियेभ्यो **ऽन्ये आत्मानः**,  
एते चानेके,  
एतेभ्य आत्मभ्यो विलक्षण **ईश्वरः** कश्चिन् **न** भवति  
इति च **प्रतिपादितम्** । 

#### वैशेषिक-शास्त्रम्

वैशेषिक-शास्त्रेण तु प्रतिपाद्यमानो ऽर्थः-  

**पृथिव्य्-अप्-तेजो-वायव** इति भूतानि चत्वार्य् अनित्यानि  
एतेषां कारणानि तत्-तन्-नामानो भिन्नाः **परमाणव** इति च  
एतेभ्यो ऽन्यच् छब्द-कारणं नित्यं व्यापकं पञ्चमम् **आकाशात्मक**-भूतम् इति च।  

एतस्माद् अन्यो नित्यः **काल, ईश्वरश् च दिशश्** च,  
एतेभ्यो भूत-कारण-शरीरेन्द्रियेभ्यो ऽन्ये ऽमूर्ता **नित्या आत्मानो** ऽनेके,  
एतेभ्यो व्यतिरिक्तं नित्यं ज्ञान-हेतुकं **मन**  
आत्मन्य् आत्मन्य् अभिधीयमानम् अनादि।   

पृथिव्य्-अप्-तेजो-वाय्व्-आकाश-काल-दिग्-आत्म-मनांसीति  
नव **द्रव्याणि**,  
एतेभ्यो व्यतिरिक्तः-शुक्लादि-**गुण**-पदार्थः,  
एतस्माद् अन्य उत्क्षेपणादिः **कर्म**-पदार्थः,  
अतोऽन्यो गोत्वादिः **सामान्य**-पदार्थः,  
पटे शौक्ल्यम् इत्य्-आदिः **समवाय**-पदार्थः,  
एतेभ्यो द्रव्य-गुण-कर्म-सामान्य-समवायेभ्यः पञ्चभ्यो ऽन्यो **विशेष**-पदार्थः।  

एतेषु षट्सु  
+आत्मनः पदार्थ-तत्त्वस्य मनः-संयोगाद्  
**ज्ञानम् उत्पद्यते**।  
अनेन पुण्यापुण्यात्मकं **कर्मानुष्ठानम्** उत्पद्यते।  
अनेन पापात् पापात्मकं कर्मानुष्ठानम् उत्पद्यते,  
पुण्यात् पुण्यात्मकं कर्मानुष्ठानम् उत्पद्यते।  
अनेन **शरीरेन्द्रियाणि** च।  
पुण्यापुण्य-वशेन **स्वर्ग-नरक-प्राप्तिः**।  

सर्वस्य **निर्वाहक ईश्वरः**।  
अस्य मनः-संयोगाद् **ज्ञानोत्पत्तिः**,  
न तु स्वतः प्रसिद्धं **ज्ञानम्**।  

इत्थम्-भूतेन  
शरीरिणां साधर्म्य-वैधर्म्य-ज्ञानेन **कर्म-क्षयो भवति**।  
मनः-संयोग-जनित-ज्ञानं विना  
**पाषाण-कल्पो भवति**।  
अयम् एव **मोक्ष** इति च  
**वेदा ईश्वर-कर्तृका** इति च।

#### न्याय-शास्त्रम्

न्याय-शास्त्रेण तु प्रतिपाद्यमानोऽर्थः-  
प्रत्यक्षदि-प्रमाणानि,  
प्रमेय-सिद्धार्थ-ज्ञेयानि च वैशेषिकोक्त-क्रमेणैव,  
पदार्था एते षोडश-विधा इति च,  
मोक्ष-लक्षणं च एतेषूक्त+++(=वैशेषिकोक्त)+++-प्रकारम् इति च,  
ईश्वर-पदार्थः प्रयोक्ता, नित्य इति च।  

एतेच्-छास्त्र-द्वय-प्रणेतारौ कणादाक्षपादौ च। 

#### सांख्य-शास्त्रम्

सांख्य-शास्त्रेण प्रतिपाद्यमानोऽर्थः - 

नित्या व्यापिका जड-रूपा  
समस्त-वस्तूनां कारणम्  
सत्त्व-रजस्-तमसां साम्यावस्था  
अमूर्ता च **प्रकृतिर्**,  
इयम् प्रकृतिश् **चतुर्-विंशति**-तत्त्वम् इति च,  
एतत्-**कार्यं**  
बुद्धि-तत्त्वम् आरभ्य पृथ्वी-तत्त्वान्तानि त्रयो-विंशति-तत्त्वानीति च। 

एवम्-भूत-चतुर्-विंशति-तत्त्वेभ्यो ऽन्ये  
नित्या व्यापका अमूर्ता  
नानाविधाः सर्व-कृत्--सर्वज्ञत्व-रहिता ज्ञान-मात्र-स्वरूपा **आत्मानः**।  
एवं **पञ्च-विंशति**-तत्त्वम् इति च।  
एतेषां मुक्ति-दशायां संसार-दशायां च निर्विशेषं  
स्वरूपे **ऽशुद्धिर् नास्तीति** च।  
अनादि-सिद्धाया बुद्धि-गताया अ-विद्याया वशात्  
सांसारिक-सुख-दुःख-**ज्ञानम् उत्पद्यत** इति च।  
प्रकृति-पुरुष-विवेक-ज्ञानाद् अ-विद्याया विनाशो **मोक्ष** इति च।  
आत्मभ्यो व्यतिरिक्त **ईश्वर** इति  
**न** कश्चिद् इति च।  
एतच्-छास्त्र-प्रणेता **कपिलः**।

#### पातञ्जल-शास्त्रम्

पातञ्जल-शास्त्रेण तु प्रतिपद्यमानोऽर्थ इत्थम्-  

प्रकृति-प्राकृते च,  
आत्मनश् च बन्ध-मोक्षौ च,  
विवेक-ज्ञानवद् **योगश्** च योग-परिकर इति च,  

षड्-विंशति-तत्त्वम् **ईश्वर** एकः,  
अस्यात्मभ्यो विशेषः **स्वाधिष्ठानता**, **निर्वाणं** चेत्य् आख्यावत्,  
केवल-वस्तु--स्व-रूप-साधारणं चात्म-**ज्ञानोपदेष्टृत्वं** चेति। 

एतच्-छास्त्र-प्रणेता **पतञ्जलिः**।

#### चतुर्-विधा वेदान्तिनः

वेदान्त-वादिनस् तु **चतुर्-विधाः**-  
भास्करीयाः, माया-वादिनः, शब्द-ब्रह्म-वादिनः, क्रीडा-ब्रह्म-वादिनश् चेति।  

##### भास्करीयाः
एतेषु **भास्करीयाणां** शास्त्र-प्रतिपाद्यमानोऽर्थः-  
जडाजडात्मक--सुर-नर-तिर्यग्-आदिको वस्तु-राशिर् अखिलो **लोको**  
**ब्रह्मणः परिणामः**।  
एतद् **ब्रह्म** सच्-चिद्-आनन्दात्मकं नित्यं व्यापकं च।  
एतद् **एवेश्वरो** भवति।  

अस्य **विकारत्वस्याज्ञानात्**  
परिवर्तते **संसारोऽयम्**।  
एक एव परमार्थतः सत्यम् -  
अस्य विकाराणां च विकारत्वात्।  
वेदान्त-ज्ञानेन च  
शरीर-व्यतिरिक्तात्म-स्वरूपं **भासते**।  
तत् तत् पर-ब्रह्मैवेति वेदनेन  
तल्-लयो **मोक्ष** इति च  
प्रतिपादयन्ति।  

##### माया-वादिनः
माया-वादिनस् तु  
पूर्वोक्तं **पर-ब्रह्मैव** परमार्थतः **सत्यम्**,  
दृश्यो ऽन्यो ऽखिलांशो **ऽसत्यः**  
शुक्तिकायां रजतवत्।  
जगद्-उपादानं **माया**,  
इयं ब्रह्मवत् **सत्या** च **न** भवति  
शश-विषाणवद् **असत्या च न** भवति।  
मायाया विलक्षणं **ब्रह्म--स्व-रूपम्**  
वेदान्त-ज्ञानेन **स्वयम्** इति **वेदनं**  
**मोक्ष** इति प्रतिपादयन्ति। 

##### शब्द-ब्रह्म-वादिनः
शब्द-ब्रह्म-वादिनस् तु  
कारणं परं ब्रह्म प्रमेय-दशायां **शब्द-ब्रह्मात्मकं** भवति।  
अस्य विकारो जडाजडात्मकं **समस्त-वस्तु**  
विनाशि, अविनाशि  
वस्तुतः **शब्दात्मैव**।  
तद् एवं स्वरूपं भवतीति च **वेदनं मोक्ष**  
इति च प्रतिपादयन्ति।  

##### क्रीडा-ब्रह्म-वादिनः
क्रीडा-ब्रह्म-वादिनस् तु -  
पूर्वोक्तं ब्रह्मैवाहम्,  
अहम् **एकाकी न** भवामि,  
अहम् एवोच्चावचैर् विकार-वस्तुभिः सह  
बहुधा **क्रीडामीत्य्** अभिसन्धिना  
**ब्रह्म भवति बहु**।  
तद् वस्तु नित्यं वस्तु, स्वयम्  
इत्य् उपलब्धिर् **मोक्ष**  
इति च प्रतिपादयन्ति।  

एतेषां चतुर्णां मतानां प्रणेता **व्यासः**।

#### उपसंहारः
मीमांसक-वैशेषिक-न्याय-सांख्य-पातञ्जल-वेदान्ता  
इति षट् शास्त्राणि **वैदिकानि**।  
एतेषु वेदान्त **एवाद्वैत-शास्त्रम्**।  
इतराणि पञ्च **भेद-शास्त्राणि**।

### नास्तिक-शास्त्राणि
एतत् षट्कं विना  
वेद-बाह्यानि **नास्तिक**-शास्त्राणि।
तानि शास्त्राणि कानीति चेत् बौद्धमार्हतं लोकायतिकं चेति त्रीणि।

#### लोकायत-शास्त्रम्

एतेषु त्रिषु लोकायतिक-शास्त्रेण तु  
प्रतिपाद्यमानो ऽर्थः -  
**प्रत्यक्ष-मात्रं प्रमाणम्**।  
प्रत्यक्षाः **पृथिव्य्-अप्-तेजो-वायवः** सत्याः।  
एतेषां समुदाय-**शरीरम्** एव **आत्मा**।  
देह-वृद्ध्या ज्ञान-वृद्धिः स्यात्,  
देहे **क्षीणे** ज्ञानं **क्षीणं** स्याद् इति च।  
**ईश्वर** इति **न** कश्चित्।  
दृष्टे सुख-दुःखे एव स्वर्ग-नरकौ।  
शरीरे नष्टे  
ऽनष्टव्यं किम् अप्य् **अदृष्टं नास्ति**।  
अत एव शरीरं विना ऽऽत्मेति  
कश्चिद् **अन्यो न भोक्तेति**।  
लोकायतिक-शास्त्र-**प्रणेता बृहस्पतिः**। 

#### बौद्ध-शास्त्रम्

बौद्धे तु प्रतिपाद्यमानोऽर्थः-  

पृथिवी-तत्त्वम् आरभ्य  
बुद्धि-तत्त्वान्त-त्रयो-विंशति--तत्त्वानि सन्ति।  
एतेषु **बुद्धि-तत्त्वं प्रधानम्**।  
पाञ्च-भौतिके शरीरे **बुद्धि**-तत्त्वम् **एवात्मा** भवति।  
तद् एव प्रधानम्।  
एतद् बुद्धि-तत्त्वम् आरभ्य  
+अर्वाग् वस्तु-राशिर् **अखिलः क्षणिकः**।  
अन्यथा स्थिर **आत्मा** च **ईश्वरश्** च  
इत्य् एतद् उभयं **नास्ति**।  

एतच्-छास्त्रोपदेष्टा **सुगत** एव।  

**उपास्य-मोक्षस्** तु  
जल-प्रवाहवन् नित्यानुभूयमान-ज्ञान-सन्ततिर्  
दुःख-सुख-स्पर्शं विना **शुद्ध-चित्-सन्ततिर्** एव स्याद् इति केचित्।  

क्रमात् क्रमात् प्रवर्तमानो दीपः  
क्षीणयोस् तैल-वर्त्योर् यथा नश्यति  
तथा **ज्ञान-सन्तति-नाश** एव **मोक्ष** इति केचित्।  

एते सौत्रान्तिक-वैभाषिक-महायानिक-माध्यमिका इति **चतुर्-विधा** भवन्ति।  

एतेषु केचित् प्रत्यक्षो ऽखिलो वस्तु-राशिर् असत्यः  
**ज्ञान-सन्ततिर् एव सत्येति**।  

केचिद् अयम् अखिलो वस्तु-राशिर् अस्ति,  
अपि तु **क्षणिक** इति च।

#### आर्हत-शास्त्रम्

आहतैस् तु प्रतिपाद्यमानो ऽर्थः -  
आर्हत-शास्त्र-प्रणेता ऽर्हन्न्,  
अत्रानादि-सिद्धः **जीव** इति कोऽपि पदार्थो ऽनादि-**दोष-सहितो** वर्तते,  
अयं जीवः स्थूल-देहे **क्षीणे क्षीणो वृद्धे वृद्ध** इति च।   
अन्यानीन्द्रियाण्य् अपि सन्ति च।  

एतत् सर्वं नाम  
हिंसाऽहिंसेति वा  
अस्ति नास्ति +++(=??)+++ काय  
इति शब्देन वक्तव्यम्।  

आर्हद्-उक्त-शास्त्रोक्त-ज्ञानेन  
चैतच्-छास्त्रोक्त--तप्त-शिलाशयनादि-तपोभिश् च  
जीवानां हिंसादयो **दोषाः क्षीयन्ते**,  
एवम् अर्हन्न् इव क्षीण-दोषो भवेद् इति च। 

एतानि शास्त्राणि  
"एते पदार्थाः सन्ति,  
न सन्ति वे"ति पृच्छ्यमाने  
अस्ति च, नास्ति च, अस्ति नास्तीति च  
त्रि-विधेन उच्यते इति च।  

#### उपसंहारः
एतत् त्रयं **वेद-बाह्यम्**,  
**ईश्वर** इत्य् एको ऽनादिगतो **न** इति च।  
ते आचार-रहिता **नास्तिका** उच्यन्ते।

### वैदिकशास्त्राणि षट्
वैदिक-शास्त्राणि षट्।  
तेषाम् **उत्पत्ति-भूर्** ऋग्-यजुस्-सामाथर्वाण  
इति **वेदाश् चत्वारः**।  
एतेषाम् **अङ्गानि**  
छन्दो-विचिति-कल्प-शिक्षा-व्याकरण-निरुक्त-ज्योतींषीति **षट्**।  
मन्त्र-रूपेण ब्राह्मण-रूपेण  
विधि-दोष-रूपेण च  
ब्राह्मणादि-वर्ण-धर्माणां  
ब्रह्म-चर्याद्य्--आश्रम-**धर्माणां प्रतिपादनं** च 
उपनिषद्-भागैः **प्रकृति-पुरुषेश्वर-प्रतिपादनं** च  
**वेदानां प्रमेयार्थाः**।  
एवं वेद-सिद्धाचारस्य प्रवर्तकाः  
शौचादि-व्यवहारस्य प्रायश्चित्तस्य च नियामका  
मन्व्-आदि-**धर्म-शास्त्राण्य् अष्टादश**।  
एतेषां **प्रणेतारो** मन्व्-आदयो **महर्षयः**। 

### पाञ्चरात्र-शास्त्रम्

वासुदेव-प्रणीत पाञ्चरात्रेण तु प्रतिपाद्यमानो ऽर्थः -  
प्रोक्त--चतुर्-विंशति--तत्त्व--गुण-तत्त्वोपरि  
पञ्च-विंशति-तत्त्वं **वासुदेव** इत्य्-आख्यम्।  
न किम् अपि पर-तत्त्वम् एतस्मात् पर-तत्त्वात्।  
कृष्ण-अनिरुद्ध--मकर-ध्वज--रौहिणेया इति **चत्वारो व्यूहा**  
जगत्-**सृष्ट्य्-अर्थम् उत्पद्यन्ते**,  
एतैश् चतुर्भिर् जडाजडात्मकं वस्तु  
समस्तं **सृज्यत** इति च।  
वेदान्तेषु परिणाम-वादिभिर् उक्तवद्  
**अखिलं वासुदेव** इति च।  

वेदेषु पुरुषार्थो नास्ति,  
पाञ्चरात्रेषु पुरुषर्थाः सन्ति,  
+++(नैवम् इति पाञ्चरात्रिणः!)+++  
पाञ्चरात्रोक्त-क्रमेण **दीक्षयित्वा**  
वासुदेवं **समाराध्य**  
वासुदेव-स्वरूपे **लयो मोक्ष** इति च।

### इतिहास-पुराणानि

इतिहास-पुराणैस् तु प्रतिपाद्यमानो ऽर्थः -  
वैदिक-धर्माणां च  
सांख्य-पातञ्जल-प्रतिपाद्यार्थानां च  
पाञ्चरात्र-पाशुपत-शैवोक्तार्थानां च  
सृष्टि-संहारयोश् च  
वंशानां च  
मन्व्-अन्तराणां च  
वंशानुचरितानां च  
**प्रतिपादनं** च। 

इतिहासो **महाभारतम्**।  
**पुराणान्य्** अष्टा-दश।  
एतेषां **कर्ता वेद-व्यासः**।  
पञ्च-विंशति-तत्त्वम् **आत्मेति** पदार्थः।  
**दीक्षया मुक्तो** भवतीति च पुराणानां प्रमेयार्थाः।

### अतिमार्ग-त्रयम्
अतिमार्ग-त्रयम् उच्यते।

#### पाशुपत-शास्त्रम्
पाशुपत-शास्त्रेण तु प्रतिपाद्यमानो ऽर्थः -  
**आत्मानो** बहवो व्यापका नित्याः  
कार्य-कारण-संयोग-जातास् तु परस्-पर-भिन्नाश् च।  
एतेषाम् **आणव-मलं नास्ति**।  
**माया-मलेन कार्म-पाशेन** च  
सांसारिकाः सुख-दुःखान्य् **अनुभवन्ति**।  

वैराग्योत्पत्तौ  
शास्त्रोक्त-क्रमेण **दीक्षिते**  
परमेश्वरस्य **ज्ञान-गुणः संक्रान्तो भवति**।  
पुत्रेषु कुटुम्ब-धुरं निधाय  
संन्यासवन्त इव  
आत्मसु **ज्ञानं संक्रमय्य**  
**ईश्वरः**, स्वाधिकाराद् **उपरतो** भवति। 

#### महा-व्रत-शास्त्रम्

महा-व्रतानां तु प्रतिपाद्यमानोऽर्थः -  
आणव-मलेन सह  
पाशुपतोक्त-प्रकारेणैव कार्म-मायात्मक-बन्ध--मुक्तानाम् आत्मनां  
संसार-दशायाम् अपि **ज्ञान-शक्तिर्** एव, **न क्रिया-शक्तिः**।  

शास्त्रोक्त-क्रमेण **दीक्षिता**  
अस्थि-धारणादि-शास्त्रोक्त-**चर्यानुष्ठातारो मुक्ता** भवन्ति।  
ते च **मुक्ताः**  
केवलं **ज्ञान-शक्तिमन्त** एव।  
ज्ञान-शक्ति--क्रिया-शक्ति--द्वयं तु  
परमेश्वरस्यैकस्यैवेति।

#### कापालिक-शास्त्रम्

कापालिकानां तु प्रतिपाद्यमानोऽर्थः-  
पाशुपत-महाव्रतोक्त-क्रमेण  
आत्म-लक्षणं बन्ध-लक्षणं चास्ति।  

शास्त्रोक्त-क्रमेण **दीक्षितेन**  
दिने दिने श्यामैक-ध्वज-पताकायां व्याप्तायां  
मनुष्य-कपाले **भिक्षाम् अटित्वा भोक्तव्यम्** इति च  
महाव्रतानाम् इव **मोक्ष** इति च।  

#### वक्तारः
पाशुपत-महाव्रत-कापालानां शास्त्राणाम् अतिमार्गाणां **वक्तारो**  
माया-तत्त्व--विद्या-तत्त्व--वासिनस् **त्रयो रुद्राः**।

### सिद्धान्त-शास्त्राणि

अ-दृष्ट-शास्त्र--भूत--सिद्धान्त-शास्त्रस्य  
इह लोके **विश्वास-जनकं**  
परमेश्वरेण तत्-पुरुषाघोर--वाम-देव--सद्यो-जात--नामभिश् चतुर्भिर्  अधो-वक्त्रैर्  
**अनुगृहीतैर्** विज्ञान-केवलैर्  
एतद् एव तत्-संज्ञैश् चतुर्भिर् उक्तानि  
गारुड-दक्षिण-वाम-भूतानीत्य् अधः-स्रोतांसि **चत्वारि शास्त्राणि**।  

एतेषां गारुड-तन्त्रेण  
तत्-पुरुषं ब्रह्म स्वरूपवद् **ध्यात्वा पूजनीयम्** इत्य् उच्यते।  
अनेन शास्त्रेण तु  
प्रत्यक्षं सर्प-चिकित्सार्थं मन्त्रौषध-विषयाणि चोक्तानि।  

**दक्षिण-तन्त्रेषु** अघोरं ब्रह्म स्वरूपवद् **ध्यात्वा पूजनीयः** परमेश्वर इति च  
योगेन **परमेश्वरः प्रत्यक्षीकार्य** इति चोक्तम्,  
शत्रु-जयाय मन्त्र-योगश् च।  

**वाम-तन्त्रेण** वाम-देवो ब्रह्म-स्वरूपवद् **ध्यात्वा पूजनीयः**,  
अनेन शास्त्रेण रस-वादाद्य् **उक्तम्**। 

भूत-तन्त्रेण **सद्यो-जातं** ब्रह्म-स्वरूपवद् **ध्यात्वा** परमेश्वरः **पूजनीय** इत्युक्तम्,  
भूत-प्रेत-पिशाच-चिकित्सार्थं मन्त्रौषधानि च। 

शक्ति-तत्त्व-वासिना केनचिद् आत्मना  
**शाक्तं तन्त्रम् उक्तम्**।  
भास्करीय-वेदान्त-वादि-प्रोक्तवज् जडाजडम् अखिलं  
**शक्ति-परिणतिर्** इत्य् उक्त-तन्त्रस्याभिमतम्।  

तान्य् अधः-स्रोतांसि चत्वारि च  
साक्षात् **शिव-प्रणीतानि** भवन्ति।  

कौल-यामलादि-शास्त्राणि **मनुष्यैर्** मत्स्येन्द्र-नाथादि-**सिद्धैर् उक्तानि**।

#### शास्त्र-तारतम्यम्

**लोकायत-ज्ञानिनां** पृथिव्य्-अप्-तेजो-वायूनां चतुर्णां भूतानां ज्ञानेन  
तत्-तद्-अर्वाक् **प्रपञ्च-जननं विरमति**।  
**आर्हतानां** गुण-तत्त्वाद् अर्वाक् तत्त्वाज् **+++(प्रपञ्च-)+++जन्म विरमति**।  
**न्याय-वैशेषिकयोर्** बुद्धि-तत्त्वान्त-**संसारो विरमति**।  
**बौद्धानां** बुद्धि-तत्त्वाद् अवत्+++(??)+++ तत्त्वाज् **जन्म विरमति**।  
**सांख्यानां** प्रकृति-पुरुषयोर् विवेक-ज्ञानेन  
सत्त्व-प्रकृतेर् उपरि  
मिश्राध्व-विषयस्य तत्त्व-ज्ञानस्य +अ-संभवाद्  
अ-शेष--कर्म-नाशानुत्पत्तेर्  
**विज्ञान-कैवल्यं नास्ति**।  
**पाञ्चरात्राणां** प्रकृतेर् अर्वाक् संसारो **विरमति**।  
**वेदान्तिनां पुरुष-तत्त्व-प्राप्तिः** स्यात्।  
**पौराणिकानां राग-तत्त्व-प्राप्तिः** स्यात्।  
**कापालिकानां कला-तत्त्व-प्राप्तिः** स्यात्।  
**पाशुपतानां माया-तत्त्व-प्राप्तिः** स्यात्।  
**महा-व्रतिनां विद्या-तत्त्व-प्राप्तिः** स्यात्।  

स्रोतोऽन्तर--गारुड-दक्षिण-वाम-भूत-**तन्त्रेषु दीक्षितानां**  
शक्ति-तत्त्व--स्थित--निवृत्ति-प्रतिष्ठा-विद्या-शान्ति-**भुवन-प्राप्तिः** स्यात्।  
**शुद्ध-शाक्तानां शक्ति-तत्त्व-प्राप्तिः** स्यात्,  
**कौल-यामलादि-शास्त्राणां** हिंसा-मैथुन-सङ्गमस्य सम्भवात्  
**पिशाचादि-पद-प्राप्तिः** स्यात्।+++(5)+++

#### द्वि-विधं सिद्धान्त-शास्त्रम्

सिद्धान्त-शास्त्रं तु शिव-भेदेन रुद्र-भेदेन च **द्वि-विधम्**।  

**शिव-भेदं** तु बिन्दु-शक्तेर् नाद-बिन्दु-प्रणवात्मतया **परिणमते**।  
तद्-अनन्तरं मातृका  
चानुष्टुप्-छन्दो-निबद्ध--प्रणवादीनां  
मायोक्त-विधौ विज्ञान-कलाख्यानां परमेश्वरेणानुगृहीतानां  
**दश-शिवानां** कामिकादिकं **ज्ञानं** शब्दात्मकं,  
सद्यो-जात--वाम-देव--मुखाभ्यां प्रोक्तानि **शैवानि शास्त्राणि दश** च।  

एवं परमेश्वरोपदिष्ट-ज्ञानानाम् अष्टा-दश--रुद्राणाम्  
अ-घोर--तत्-पुरुषेशान-मुखैः  
श्री-विजयादि-संज्ञया प्रोक्तानि रुद्र-भेदानीत्य् **अष्टा-दश शास्त्राणि** च। 

एवम् अष्टा-विंशति-शास्त्राणाम् एकैक-कोटि-संख्यया **अष्टा-विंशति-कोटि-ग्रन्थाः**। 

#### शास्त्र-पादाः
एतानि प्रत्येकं ज्ञान-क्रिया-योग-चर्याभिश् **चतुष्-पादानि**।

##### ज्ञान-पाद-विषयाः

एतेषां ज्ञान-पादेन तु  
**परमेश्वरस्य** स्वरूपं च  
विज्ञानाकल-प्रलयाकल-सकलानाम् **आत्मनां** स्वरूपं च  
आणव-कार्म-माया-बैन्दव-रोध-शक्त्यात्मक--**पाश**-स्वरूपं च  
**शक्ति**-स्वरूपं च  
शिव-तत्त्वम् आरभ्य पृथ्वी-तत्त्वान्त--षट्-त्रिंशत्-तत्त्वानां **सृष्टि-प्रकारश् च**  
एतैर् आत्मनां **भोग-साधनैर्** भवितव्यं च  
**भुवनानां भुवनेश्वराणां** स्वरूपं च  
भुवनानां योजनान्य् एतावन्ति **परिमाणानि** च  
अधः-प्रलय--मध्य-प्रलय--महा-**प्रलयानां** स्वरूपं च  
तत्-प्रलयानन्तरं **सृष्टेः प्रकारश्** च  
पाशुपत-महाव्रत-कापाल-वचनं च तत्त्वं, नन्तरं सृष्टेः प्रकारश् च  
पाशुपते च प्रोक्तार्थं पूर्व-पक्षी-कृत्य **प्रमेय-नियमश्** च प्रोच्यन्ते।

##### क्रिया-पाद-विषयाः

क्रिया-पादेन तु  
मन्त्रोद्धार--सन्ध्या-वन्दन--पूजन-**जप-होमाश्** च  
समय-विशेष-**निर्वाण-संस्कार**  
आचार्याभिषेकात्मना ऽऽत्मनां भोग-मोक्षोपाय-भूता **दीक्षा** च प्रोच्यन्ते।

##### योग-पाद-विषयाः

योग-पादेन त्व्  
एतानि षट्-त्रिंशत् तत्त्वानि च  
तत्त्वेश्वराश् च  
आत्मा च  
परमेश्वरश् च शक्तिश् च  
जगत्-कारण-भूत--**माया**--महा-माययोः प्रत्यक्ष-प्रभावश् च  
विषय-तत्त्व--सिद्ध्य्-अपेक्षाणाम् अणिमादि-**सिद्धीनां संभवश्** च  
प्राणायाम-प्रत्याहार-ध्यान-धारणा-जप-**समाधि-प्रकारश्** च  
**मूलाधाराद्य्**-आधाराणाम् अवस्थानं च प्रोच्यन्ते।

##### चर्या-पाद-विषयाः

चर्या-पादेन तु  
प्रायश्चित्त-पवित्रारोपण-प्रतिपादनं च  
शिव-लिङ्ग-लक्षणं च  
उमा-महेश्वरादि-व्यक्त-लिङ्ग-लक्षणं च  
स्कन्द-नन्द्य्-आदि-गणेश्वर-लक्षणं च  
जप-माला--योग-पट्ट--दण्ड-कमण्डल्व्-आदि-लक्षणं च  
अन्त्येष्टि-श्राद्धानि च प्रोच्यन्ते।

## विविध-पद-प्राप्तिः

समय-संस्कारेण तु **रुद्र-पद-प्राप्तिः** स्यात्।  
अत्र रुद्र-पद-प्राप्तिर् नाम **गुण-मस्तक-स्थ**-रुद्रस्य पद-प्राप्तिर् एव। 

विशेष-संस्कारेण तु **ईश्वर-पद-प्राप्तिः** स्यात्।  
ईश्वर-पद-प्राप्तिर् नाम  
प्रकृति-तत्त्वाद् उपरि  
मिश्राध्वनि प्रथम-तत्त्व-भूत-**राग-तत्त्व**-प्राप्तिर् एव।  
ईश्वरेणानन्तेश्वरेणाधिष्ठितत्वात्  
तत्-तत्त्व-प्राप्तिर् ईश्वर-पद-प्राप्तिः स्यात्। 

सांख्य-पातञ्जल-वेदान्त-पाञ्चरात्रोक्त-मार्गाद् उपरि  
**निर्वाण-दीक्षया** परमेश्वर-साम्य-रूपं **मोक्षं प्राप्नुवन्ति**। 

### मुक्तात्मनो लक्षणम्

… एवं दीक्षितस्य तस्य  
उक्तानुष्ठानवतो मुक्तस्यात्मनो **लक्षणम्**  
आणव-कार्म-मायीय-बैन्दव-रोध-शक्त्य्-आख्य-**पाश-पञ्चकाद् विमुक्तिश्** च  
**परमेश्वरवत्** सर्व-ज्ञता--सर्व-कर्तृता--नित्य-तृप्तता--  
अन्-आदि-सिद्ध--स्व-तन्त्रता--  
अ-लुप्त-शक्तिता--अन्-अन्त-शक्तिमत्ता चेति  
**षाड्-गुण्य--स्व-रूप-प्राप्तिश्** च भवति।

एवं-विधानां प्राप्तात्मनां  
परमेश्वरवत् **सृष्ट्य्-आदि-पञ्च-कृत्यं नास्ति**  
विषयासद्भावश् च।  
राग-द्वेषादीनाम् अ-विद्यमानतया च  
**सृष्ट्य्-अन्तरे कर्तृतायाम् अकरणम्**।  
पञ्च-विध-कृत्येन+++(=सृष्टिस्थितिसंहृतितिरोभावानुग्रहकरणानि)+++ तु परमेश्वर एव परानुग्रहं करोति।

## विविधा दीक्षाः

अथ **निर्वाण-दीक्षा**-क्रिया  
सद्यो-निर्वाणाऽसद्यो-निर्वाण-भेदेन **द्विविधा**।  

तत्र **सद्यो**-निर्वाण-दीक्षा-क्रियायाः समनन्तर-कालम् एव  
शरीरं **विहाय**  
मोक्षं **प्राप्नुवन्ति**।  

**अ-सद्यो**-निर्वाण-दीक्षया  
दीक्षा-काले **भूतानि भविष्यन्ति** च  
कर्माणि **संशोध्य**  
तदानीं भुज्यमानस्य शरीर-हेतु-भूतस्य वर्तमान-कर्मणः शुद्धि-करणाद्  
**आयुः-क्षये** शरीर-त्यागेन मोक्षं **प्राप्नुवन्ति**।  

**साधक-दीक्षया** शिव-भक्ति--शिव-लिङ्गार्चनयोः सतोर् अपि  
पश्चाद् **विद्येश्वरादि**-पदाभिलाषिणः तत्-पदं **प्राप्नुवन्ति**।  
तत्-पद-स्थानां मध्ये **विरक्तास्**  
तदानीम् एव **मुक्ता भवन्ति**।  
नो चेत्  
महा-संहार-काले **मुक्ता भवन्ति**। 

**निर्बीज-दीक्षा** तु तद्-दीक्षोत्तर-काले ऽनुष्ठेयानां  
सन्ध्या--चन्दन-शिव-लिङ्गार्चनादीनां दीक्षा-काल एवाचार्येण संशोध्यानुष्ठितत्वात्  
स्त्री-बाल-वृद्ध--व्याधि-भोग-रत+**अज्ञानां विधेया**। 

**स-बीज-दीक्षा** तु  
समर्थानां समयि-पुत्रक-**साधकाचार्याणां विधेया**।  
तद्-दीक्षया भूत-भविष्यद्-रूपाणि द्वि-विधानि **कर्माणि** च  
एतत्-परिपाक-प्राप्तान्य् अ-शेष-**शरीराणि** च  
शरीराभावेन **भोगाश्** च **विनश्यन्ति**।  
शरीर-कारण-भूतानां कर्मणां **शुद्धि-कारक-शरीराणि**  
सुख-दुःखान्य् **अनुभवितव्यान्य्** एव।  
इत्थं त्रि-विधानि **कर्माणि विनश्यन्ति**।

### दीक्षोत्तरं पालनीया नियमाः

इत्थं त्रि-विधे **कर्मणि विनश्यति** सति  
दीक्षाया उपरि मरणान्तम् उच्यमान-शास्त्रीय-नियमैर्  
ऐहिक-वर्तमान-शरीर-कारण-भूतस्य कर्मणः सह-कारि-मलाशुद्धेर्  
**ज्ञानानि योगाश् च तपांसि** च  
बुद्ध्य्-आदि-साधनैः **साध्यानीत्य्** उक्तत्वाद्  
इह **न मोक्षः**,  
किन्तु परमेश्वर-प्रसादात्मिकया **दीक्षयैव मोक्षः**  
इतरैर् नास्ति। 

दीक्षोत्तर-काले आचार-वैकल्ये  
बुद्धि-पूर्वस्य दोषस्य **प्रायश्-चित्तेन शुद्धिः** स्यात्  
मन्त्र-द्रव्य-लोपयोश् च **पवित्रारोपणेन शुद्धिः**।  
अ-बुद्धि-पूर्वस्य नियम-लोपस्यान्त्येष्टि-**क्रियया शुद्धिः**।

#### विधि-निषेधौ

दीक्षोत्तर-काले  
**ऽवश्यानुष्ठेयानि कर्माणि**  
यम-नियम-सम्पत्तिः  
सन्ध्या-वन्दनम्  
शिव-लिङ्गार्चनम्  
अग्नि-कार्यम्  
गुरु-वचन-पालनम्।  
**यथा-शक्ति** माहेश्वर-पूजादिकं **चानुष्ठेयानि**।  
**अन्-अनुष्ठेयानि कर्माणि**  
निर्माल्य-भक्षणं च  
शिव-निन्दा  
गुरु-निन्दा  
शिव-शास्त्र-प्राप्ताचार-निन्दा च  
देव-द्रव्याद्य्-उपभोगश् च  
भूत-हिंसादिकं च।

## समाप्तिः
इति सर्व-मतेष्व् इष्टा सा  
सिद्धान्त-प्रकाशिका।  
सर्वात्म-शम्भुना व्यक्ता  
कल्पिता शैव-सम्मता॥

**समाप्तश्चायं ग्रन्थः॥**

