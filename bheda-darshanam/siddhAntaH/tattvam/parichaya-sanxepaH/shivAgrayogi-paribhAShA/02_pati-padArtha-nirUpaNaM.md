+++
title = "०२ पति-पदार्थ-निरूपणं"

+++
द्वितीयः परिच्छेदः  
  
१) अथ प्रमेयं निरूप्यते । तच्च त्रिविधम्; पतिः पशुः पाशश्चेति ।   
तदुक्तम् -  
  
	पतिः पशुः पाश इति पदार्थास्त्रय ईरिताः ॥ इति ॥  
  
	तत्र पशूनामस्वातन्त्र्यात् पाशानामचेतनत्वात् पत्युः   
प्रथममुद्देशः । अनन्तरं चेतनत्वसाधर्म्यात् पशूनाम् । तदनु   
पाशस्यावशिष्टस्य । ननु --  
  
	सप्त स्वायम्भुवे प्रोक्ताः षट् पौष्करमतङ्गयोः ।  
	श्रीमत्पराख्ये पञ्चोक्ताः पदार्थाः रौरवे त्रयः ॥  
  
इति पदार्थस्य नानाविधसङ्ख्यात्वदर्शनात् कथं पदार्थास्त्रय एवेति   
चेत्, सत्यम्; तेषां पतिपशुव्यतिरिक्तानां पाशपदार्थ एवान्तर्भावात्,   
अस्मत्सन्तानादिमुनेर्वामदेवस्य रौरवागमप्रधानत्वाच्च तदनुसारेण   
त्रयः पदार्था इत्युक्तमित्यविरोधः । तत्र पतिशब्देन इन्द्र इत्युक्ते देवेन्द्र   
इतिवत् भामेत्युक्ते सत्यभामेतिवच्च नामैकदेशे नामग्रहणात्पशुपतिरिति   
हर उच्यते । ननु सृष्टिस्थितिसंहाररूपकृत्यत्रयस्य   
ब्रह्मविष्णुरुद्रकर्तृकत्वेन वेदागमपुराणेषु बहुशः श्रुतत्वादत्र   
हर एक एव पतिरिति कथं निरूप्यत इति चेत्, प्राकृतसृष्ट्यादिकर्तॄणां   
गुणत्रयाधिष्ठितत्रिमूर्तीनां मध्ये रूद्र एव कर्तेत्युक्तं चेत्   
शङ्कावकाशः । अत्र मयोक्तं गुणत्रयातीतं त्रिमूर्तीनां   
कारणात्मकं स्थूलसूक्ष्मशून्यरूपरहितं चिदानन्दैकरूपम् ।   
तच्च गुणनामक्रियारहितमपि योगवृत्त्या ब्रह्मविष्णुरुद्रादिसर्वशब्द-  
वाच्यं परतत्त्वमिति नात्र शङ्कावकाशः ।  
  
	२) तदुक्तं देवीकालोत्तरे --  
  
न स्थूलसूक्ष्मो न च शून्यरूपो ज्ञानैकरूपो जगदेकबन्धुः ॥ इति ॥  
  
पराख्ये-  
  
	एको हि नामगैर्भेदः स्थितः स परमेश्वरः ।  
	बृहत्वाद्बृंहणत्वाच्च ब्रह्मैव शिवयोगतः ॥  
	विष्णुः प्रभवशीलत्वात्प्रभवो जगतां प्रभुः ।  
	रुजं द्रावयते यस्मात्तेन रुद्रो रुजः क्षयात् ॥ इति ॥  
  
स्कान्दपुराणे सूतसंहितायाम् --  
  
विकल्परहितं तत्त्वं ज्ञानमानन्दमव्ययम् ।  
	न च नामानि रूपाणि शिवस्य परमात्मनः ॥  
	तथापि मायया तस्य नामरूपे प्रकल्पिते ।  
	शिवो रुद्रो महादेवः शङ्करो ब्रह्म सत्परम् ॥   
	विष्णुनारायणादीनि नामानि परमेश्वरे ।  
	कथञ्चिद्योगवृत्त्या तु वर्तन्ते न तु मुख्यया ॥ इति ॥  
  
	३) तस्य प्रतत्त्वस्य स्वरूपलक्षणं पशुपाशप्रमाणागम्यं   
निर्मलनिरतिशयस्वप्रकाशज्ञानानन्दात्मकं विभु नित्यं स्वतन्त्रं   
शिवमिति । तथा चोक्तं श्रीमत्स्वायम्भुवे --  
  
	अप्रमेयमनिर्देश्यमनौपम्यमनामयम् ।  
	सूक्ष्मं सर्वगतं नित्यं ध्रुवमव्ययमीश्वरम् ॥ इति ॥  
  
एतच्च लक्षणमतद्व्यावृत्त्यैवोक्तमित्येतत्तत्रैवोक्तम् --  
  
	अप्रमेयमनन्तत्वादनिर्देश्यमलक्ष्यतः ।  
अनौपम्यमसादृश्याद्विमलत्वादनामयम् ॥  
	सूक्ष्मं चानुपलभ्यत्वाद्व्यापकत्वाच्च सर्वगम् ।  
	नित्यं कारणशून्यत्वादचलत्वाच्च तद्ध्रूवम् ।  
	अव्ययं परिपूर्णत्वात् स्वामिभावात्तथेश्वरम् ॥ इति ॥  
  
श्रीमत्पराख्ये च --  
  
	तत्स्वरूपं भवेदस्य शिवस्य परमात्मनः ।  
	चिद्रूपमात्मनो रूपं दृक्क्रियाशक्तिलक्षणम् ॥ इति ॥  
  
देवीकालोत्तरे --  
  
	आकाशमिव सर्वं तु सबाह्याभ्यन्तरं प्रिये ।  
	परानन्दमरूपं तु पश्यन्नानन्दभाग्भवेत् ॥ इति ॥  
  
श्रीमदचिन्त्ये --  
  
	नाध्यक्षं नापि तल्लैङ्गं न शाब्दमपि शाङ्करम् ।  
	यत्सुखं परमं ज्ञेयं -------------------------------- । इति ।  
	स्वसंवेद्यं परं ज्योतिः --------------------------------- । इति च ।  
  
४) तस्य पञ्चविधकृत्यकारित्वं तटस्थलक्षणम् । न   
चानन्तेशादिष्वतिव्याप्तिः । तेषामपि तदभिव्यक्त्या   
पञ्चविधकृत्यकारित्वेन लक्ष्यत्वात् । तानि पञ्चविधकृत्यानि   
सृष्टिस्थितिसंहारतिरोधानानुग्रहाः । तदुक्तं श्रीमन्मृगेन्द्रे --  
  
जगज्जन्मस्थितिध्वंसतिरोभावविमुक्तयः ।  
कृत्यं सकारकफलं ज्ञेयमस्यैतदेव हि ॥ इति ॥  
(मृ प्र २ श्लो ३)  
  
५) अस्य च पत्युः सद्भावे वेदागमावनुमानं च प्रमाणम् ।   
वेदागमौ प्रसिद्धौ । अनुमानं तु -- स्त्रीपुन्नपुंसकादिभावेन   
नानाविधं तनुकरणादिकं जगत् सकर्तृकम्, कार्यत्वात्, घटवत् इति ।   
यथा वा विवादाध्यासितं जगत् स्वोपादानवित्कर्तृपूर्वकम्, कार्यत्वात्,   
घटवदिति । तथा चोक्तं श्रीमच्छिवज्ञानबोधे --  
  
स्त्रीपुन्नपुंसकादित्वाज्जगतः कार्यदर्शनात् ।  
अस्ति कर्ता स हृत्वैतत्सृजत्यस्मान् प्रभुर्हरः ॥ इति ॥  
(शिव सू १)  
  
श्रीमत्पौष्करे --  
  
	विवादाध्यासितं विश्वं विश्ववित्कर्तृपूर्वकम् ।  
	कार्यत्वादावयोः सिद्धं कार्यं कुम्भादिकं यथा ॥ इति ॥  
(पौ पति प श्लो ९२)  
  
श्रीमृगेन्द्रे --  
  
	अथोपलभ्य देहादि वस्तु कार्यत्वधर्मकम् ।  
	कर्तारमस्य जानीमो विशिष्टमनुमानतः ॥ इति ॥   
(मृ प्र ३ श्लो १)  
  
श्रीमत्पराख्ये च --  
  
कर्म चिद्रहितं तस्माद्योजकं तदपेक्षते ।  
योजकः स महेशानः स्वेच्छया बलवान्यतः ॥ इति ॥  
  
अन्यत्राप्युक्तम् --  
  
	अचेतनस्य मायादेः प्रवर्तकतया पतिः ।  
	सिद्धः सर्वार्थवित्कर्ता व्यापकः सततोदितः ॥ इति ॥   
  
श्रीमन्मतङ्गे --  
  
	धर्मेण साध्यते धर्मी चत्कार्येण कारणम् ।  
कारणेन क्वचित्कार्यं क्वचिदाम्नायदर्शनात् ॥  
  
घटादिधर्मात्कर्तृत्वं कुलाले धर्मिणि स्थितम् ॥ इति ॥  
  
घटादिगोचरक्रियाशक्तिरूपाद्धर्मादित्यर्थः ।  
  
	६) न चोक्तेष्वनुमानेषु पक्षतावच्छेदकाननुगमः ।   
क्षित्यादित्वस्यैव पक्षतावच्छेदकत्वेन विवक्षितत्वात् । न चाप्रयोजकत्वम्;   
एतादृशकर्त्रभावे कार्यानुपलब्धेरेव बाधकत्वात् । न च कार्यत्वं   
स्वरूपतोऽसिद्धम्; सावयवत्वेन कार्यत्वस्य सिद्धेः । नापि   
शरीरजन्यत्वमुपाधिः; लाघवेन जन्यत्वस्यैव सकर्तृताप्रयोजकत्वात् ।   
उपाधिनिरासादेव तन्निबन्धना व्याप्यत्वासिद्धिरपि न । न चायं   
हेतुर्विरुद्धः; साध्यविपरीतेनाव्याप्यत्वात् । नाप्यनैकान्तिकः;   
अकर्तृकतया निश्चिते आत्मादौ कार्यत्वाभावात् । न च   
कार्यत्ववत्यङ्कुरादावकर्तृकत्वसन्देहेन सन्धिग्धानैकान्तिकत्वमस्त्विति   
वाच्यम्; साध्याभावसन्देहे सन्दिग्धानैकान्तिकत्वाभावात् । अन्यथा   
पर्वतादौ वह्न्यभावसन्देहेन धूमादेरपि   
सन्दिग्धानैकान्तिकत्वप्रसङ्गात् । न च विमतमकर्तृकम्,   
शरीराजन्यत्वादित्यनेन सत्प्रतिपक्षत्वम्; तस्याप्युपाधिनिरासोक्तिरीत्यैव   
निरासात् ॥  
  
	७) अयं च कर्ता अवस्थाभेदेन त्रिविधः । शक्त उद्युक्तः प्रवृत्तश्चेति   
। यदा सर्वं कार्यमुपादाने लीनं तदा तज्जननशक्तिमात्रयुक्तत्वा-  
च्छक्तः । यदा तु तदीयशक्तिः कार्यजननाभिमुखी तदोद्युक्तः । यदा तु   
सा जनितकार्या तदा प्रवृत्तशक्तियुक्तत्वात्प्रवृत्तः । तदुक्तं श्रीमृगेन्द्रे   
--  
  
	शक्तोद्युक्तः प्रवृत्तश्च कर्ता त्रिविध इष्यते ।  
	शक्तेः प्रवृत्तिभेदेन भेदस्तस्योपचारतः ॥ इति ॥  
  
श्रीमत्पौष्करे च --  
  
	लयादिकोऽप्ययं भेदः शक्तितस्तु ततः स्थितः ।  
	बिन्दुक्षोभो यतः शम्भोः शक्तेरेव प्रवर्तते ॥  
	ज्ञानक्रियात्मिका सापि नित्या नित्योदितप्रभा ।  
	सा पराभिमुखी सर्वबन्धलेशविवर्जिता ॥  
	अनन्यान्या शिवात्मैव वस्तुतो मूर्तिरीश्वरी ।  
	लयावस्थां यदा प्राप्ता तदोदासीनरूपिणी ॥  
	कार्याभावादुदासीना साम्यावस्था तदैव हि ।  
	विज्ञानक्रिययोः साम्यं यस्मादुद्युक्तकर्तृषु ॥  
	तदा ह्येतत्करोमीति व्यापारे साम्यमेतयोः ।  
	अधिकारे क्रियोद्युक्ता कार्येष्वधिकृता यतः ॥ इति ॥  
(पौ पति प श्लो ३८-४२)  
  
	८) ननु शिवसमवेतायां शक्तौ किं मानम् ? विमतं करणजन्यम्,   
कार्यत्वादित्यनुमानमिति चेन्न; ज्ञानेच्छादीनां करणत्वसम्भवेन   
अर्थान्तरतया अनेन शक्तिसिध्ययोगादिति, मैवम्; ज्ञानेच्छादीनामेव   
शक्तित्वेन तैरर्थान्तरस्याभावात् । तर्हि तेषां भेदेन शक्तिरपि   
नानात्वं स्यादिति ऐक्यसिद्धान्तो व्याहन्येतेति चेन्न; ज्ञानेच्छादीनामपि   
स्वतो भेदाभावात् । एकस्या एव शक्तेर्यदा   
कार्यानुकूलादृष्टादिपरामर्शित्वं तदा ज्ञानत्वम्, यदा त्वेवं   
भवत्वित्याकारता तदा इच्छात्वम्, यदा तत्तत्कार्यजनकत्वं तदा   
कृतित्वमिति ज्ञानादिभेदोपपत्तेः । एवमेक एवायं कर्ता नवधा भिद्यते ।   
तत्र शिवशक्तिनादबिन्द्वाख्याश्चत्वारो निष्कलभेदाः । सदाशिवाख्यः   
सकलनिष्कल एकः । महेश्वररुद्रविष्णुब्रह्माख्याश्चत्वारः   
सकलभेदाः । तत्र द्वौ शक्तिभेदौ । अपरे सप्त शिवभेदाः । एवमेकैव   
तच्छक्तिः बिन्दुशक्तिमनोन्मनीमहेश्वर्युमालक्ष्मीवाणीभेदेन सप्तधा   
भिद्यते ।  
  
	९) ननु बिन्दोरवस्थाभेदेन कर्तुः शिवस्य भेद उक्तः, तन्न   
सङ्गच्छेत; अचेतनस्य बिन्दोः स्वतः प्रवृत्त्ययोगात् । अथ चेदीश्वर एव   
तत्प्रवृत्तिं कारयति तदा तस्य विकारित्वं स्यादिति चेत्, उच्यते -- तत्र कर्तृत्वं   
द्विविधम्, सङ्कल्पमात्रेण करणेन चेति । तत्र करणापेक्षकर्तृत्वं   
कुलालादीनाम् । सङ्कल्पोऽपि द्विविधः, मनोव्यापाररूपः   
सन्निधिरूपश्चेति । तत्र मनोव्यापारेण कर्तृत्व ब्रह्मादीनाम् । शिवस्य तु   
सन्निधिमात्रेण; न तु विकृतिहेतुबाह्यकरणापेक्षया; निर्मलतया तस्य   
करणादिरूपोपाधिरहितत्वात् । लोके चोपाधिमतामेव विकारित्वं दृष्टम् ।   
तस्मात्कर्तृत्वेनाविकारित्वं न विरुद्धम् । न च यदि तस्य देहाद्युपधिमत   
एव कुलालादेः कर्तृत्वदर्शनादिति वाच्यम्;   
स्वदेहप्रेरणादावुपाध्यभावेऽपि कर्तृत्वदर्शनात् ।   
तत्राप्युपाध्यन्तरस्वीकारेऽनवस्थाप्रसङ्गात् । तस्मात्प्रथमसृष्टौ   
समस्तोपाधिवर्जितः प्रवृत्ताशेषशक्तिकः शिव एव कर्ताभ्युपेयः । तस्य   
च पञ्चविधकृत्येषु सूर्यस्य कमलोत्पलनवनीतपङ्कसम्बन्धिषु   
विकासमुकुलीभावद्रवीकरणशोषणरूपकार्येष्विव सन्निधिमात्रेण   
कर्तृत्वम् ।  
  
	१०) तथा चोक्तं श्रीमत्पौष्करे --  
  
ऋषयः --  
  
	बिन्द्ववस्थाविशेषेण शिवभेदस्त्वयोदितः ।  
	बिन्दोरचेतनत्वेन प्रवृत्तिः स्वत एव न ॥  
	कर्ता चेत्तत्प्रवृत्त्यर्थं विकारी स्यात्तदा शिवः ।  
	एवं विरोध आपन्ने परिहारं वदेश्वर ॥  
  
ईश्वरः --  
  
	कर्तृत्वं द्विविधं विप्राः ! सङ्कल्पात्करणादपि ।  
	न हि सङ्कल्पमात्रेण कुलालैः क्रियते घटः ॥  
	शिवः सङ्कल्पमात्रेण बिन्दुक्षोभकरः सदा ।  
	न व्यापारविशेषेण येनायं विकृतो भवेत् ॥  
	समस्तोपाधिशून्यत्वान्निर्मलत्वाच्च हे द्विजाः ।  
य एवोपाधिमन्तस्ते विकृताः कर्यजन्मनि ॥  
ततश्च नाविकारित्वं कर्तृत्वेन विरुध्यते ।  
समस्तोपाधिशून्यत्वात्कर्तृत्वं नेष्यते कथम् ॥  
कर्तृत्वप्रतिबन्धत्वादुपाधेस्तद्वियोगतः ।  
भवेत्प्रत्युत कर्तृत्वं प्राचुर्याय मुनीश्वराः ॥  
अदेहस्यापि कर्तृत्वं स्वदेहप्रेरणे यथा ।  
सदेहस्यापि कर्तृत्वं सर्वत्रापि यदीष्यते ॥  
तद्देहस्यापि कार्यत्वाद्व्याप्तं कर्त्रन्तरेण तत् ।  
तस्य देहादयोऽप्येवमित्यवस्था न कुत्रचित् ॥  
ततः प्रथमसृष्टेस्तु समस्तोपाधिवर्जितः ।  
कर्ता महेश एवेष्टः प्रवृत्ताशेषशक्तिकः ॥  
यथार्को दिनचेष्टानां सन्निधेरुपकारकः ।  
तथा सन्निधिमात्रेण बिदधात्यखिलं शिवः ॥ इति ॥  
(पौ प प श्लो २७-३७)  
  
११) ननु तद्वपुः पञ्चभिर्मन्त्रैः पञ्चकृत्योपयोगिभिः   
इत्यादिना शिवस्य मन्त्रशरीरत्वश्रवणात्कथमशरीरत्वमिति चेत्, सत्यम्;   
अत्र शास्त्रे मननत्राणयोगितया शक्तेरेव मन्त्रशब्देनाभिधानात्   
तद्वपुः शाक्तम् । ननु शाक्तत्वं शक्त्यारब्धत्वं शक्तिपरिणामत्वं   
वा ? तथात्वे तस्य निर्विकारत्वनित्यत्वादिप्रतिपादकागमादिविरोधः । तथा   
च शक्तेरेव कार्यभेदभिन्नाया मूर्धादिभावकल्पनयोपचारेण   
शरीरत्वाभ्युपगमः । तस्याश्च तदभिन्नत्वान्न वास्तवमस्य शरीरत्वम्   
। तथा चोक्तं श्रीमृगेन्द्रे --  
  
लोके वपुष्मतो दृष्टं कृत्यं सोऽप्यस्मदादिवत् ।  
मलाद्यसम्भवाच्छाक्तं वपुर्नैतादृशं प्रभोः ॥  
तद्वपुः पञ्चभिर्मन्त्रैः पञ्चकृत्योपयोगिभिः ।  
ईशतत्पुरुषाघोरवामाजैर्मस्तकादिकम् ॥  
ईष्टे येन जगत्सर्वं गुणेनोपरिवर्तिना ।  
स मूर्धा समदेशत्वानमूर्धा नावयवस्तनोः ॥  
तस्य तस्य तनुर्या पूस्तस्या मुषति येन सः ।  
तत्त्राणाद्व्यञ्जनाच्चापि स तत्पुरुषवक्त्रकः ॥  
हृदयं बोधपर्यायः सोऽस्याघोरः शिवो यतः ।  
परिग्रहस्य घोरत्वाद्घोरोक्तिरुपचारतः ॥  
वामस्त्रिवर्गो वामत्वाद्रहस्यश्च स्वभावतः ।  
वामं धाम परं गुह्यं यस्यासौ देवगुह्यकः ॥  
  
सद्योऽणूनां मूर्तयः सम्भवन्ति यस्येच्छातस्तेन सद्योऽभिधानः ।  
सद्योमूर्तिर्योगिनां वा विधत्ते सद्योमूर्तिः कृत्यशैघ्र्यान्न मूर्तेः ॥  
इत्थं शक्तिः कुर्वती देहकृत्यं देहाभावादुच्यते देहशब्दैः ।  
तस्या भेदा येऽपि वामादयः स्युस्तेऽपि प्रोक्ताः कृत्यभेदेन सिद्भिः ॥  
(मृ प्र ३ श्लो ७-१४)  
  
स इत्थं विग्रहोऽनेन कारणेनाहतौजसा ।  
करोति सर्वदा कृत्यं यदा यदुपचर्यते ॥ इति ।  
(मृ प्र ४ श्लो १)  
  
१२) न चानन्तेश्वरश्रीकण्ठादीनां शिवभेदानां शरीरित्वेन   
शिवस्यापि शरीरित्वं स्यादिति वाच्यम्; तत्रापि तेषां शिवभेदत्वस्य   
तदभिव्यक्ततदधिष्ठातृशिवशक्त्यायत्तत्वात् । अत एवैतेषां   
मन्त्रेश्वराणुसदाशिवानामपि पतिपदार्थेऽन्तर्भावः ।   
कारकपदार्थस्यापि दीक्षात्मकशिवशक्तिरूपतया तत्रैवान्तर्भावः ।  
  
१३) अयमेव च जगतो निमित्तम् ।   
तत्समवायिचिच्छक्तेर्मायोपहितत्वेनोपादानत्वमपि । न तु परमाणवो नापि   
प्रकृतिः नापि केवलमायाद्वयम् । तथा हि -- न तावत्परमाणवो   
जगदुपादानम्; प्रमाणाभावेन तेषामेवासिद्धेः । ननु अनुमानं   
मानम् । तथा हि -- जालसूर्यमरीचिसंस्थं सूक्ष्मं रजः   
स्वन्यूनपरिमाणद्रव्यारब्धं, कार्यद्रव्यत्वात्, घटवदिति   
परिदृश्यमानस्य सूक्ष्मरजसः कारणेऽनुमिते तस्य   
महदारम्भकत्वेन कार्यत्वे चानुमिते तेनैव हेतुना तस्यापि   
तथाविधद्रव्यारब्धत्वमनुमीयते । तथा च दृश्यमानस्य   
सूक्ष्मद्रव्यस्य यत् परम्परयारम्भकं स एव परमाणुः ।   
तथाणुपरिमाणतारतम्यं क्वचिद्विश्रान्तं, परिमाणानां   
तारतम्यत्वात्, महत्परिमाणतारतम्यवदित्यनुमानेनापि   
परमाणुसिद्धिरिति, मैवम्; समानप्रिमाणदुग्धारब्धैर्दध्यादिभिर-  
धिकपरिमाणसर्पिराद्यारब्धैर्घृतादिभिश्चाद्यस्य हेतोरनैकान्तिकत्वात् ।   
तत्र तदवयवारब्धत्वे प्रमाणाभावात् । द्वितीयस्य च परिदृश्यमाने   
परिमाण एव विश्रान्तिसम्भवेन अभिमतार्थासाधकत्वात् ।   
तस्मात्परमाणूनामेवाभावान्न तेषामुपादानत्वम् । नापि प्रकृतिः;   
तस्या महदाद्यपेक्षया उपादानत्वस्यास्माभिरभ्युपगमात्   
परमोपादानत्वं तु नास्ति; तस्या कार्यत्वस्य समर्थयिष्यमाणतया   
उपादेयत्वात् । नापि माया; किं तु तस्या   
उपादानकोटिनिवेशमात्राभ्युपगमे इष्टापत्तेः । तस्या   
एवोपादानत्वमित्युपगमस्तु   
मायाविशिष्टशिवस्योपादानत्वसाधकप्रमाणेन बाधितः । तच्च   
प्रमाणं पञ्चमीश्रुत्यादिकम् ।  
  
१४) तथा हि स्कान्दे-  
  
शिवात्सत्यपरानन्दप्रकाशैकस्वलक्षणात् ।  
आविर्भूतमिदं सर्वं चेतनाचेतनात्मकम् ॥  
  
इत्यपादानपञ्चमी श्रुता । सा च जनिकर्तुः प्रकृतिः (पा सू १-४-  
३०) इत्यपादानसञ्ज्ञया उपादानवाचिनो विहिता । अतः सैव पञ्चमी तत्र   
प्रमाणम् । तथा तत्रैव --  
  
सृष्ट्यर्थमैक्षत प्राज्ञो बहुस्यामिति शक्तिमान् ॥  
  
इति बहुभवनसङ्कल्पःश्रूयते । स चोपादानत्व एव घटते । न हि   
निमित्तमात्रस्य कुलालस्य घटः स्यामिति सङ्कल्पोऽस्ति । एवं देवीकालोत्तरे --  
  
भूतानि चाहं स्थिरजङ्गमानि  
यावन्ति चान्यान्यहमेव तानि ॥  
  
इति सामानाधिकरण्येन निर्देशो वर्तते । स च मृद्घट   
इत्यादावुपादानोपादेययोरेव दृष्टः, न   
त्वत्यन्तभिन्नयोर्दण्डघटयोरिति सोऽपि प्रमाणम् । तदुक्तं   
शिवज्ञानबोधे --  
  
अन्यः सन्व्याप्तितो नान्यः --------------------- ।  
----------------------------------------------------- ॥ इति ॥  
(शिव सू २)  
  
१५) नन्वेवं निर्विकारत्वप्रतिपादकानि वचनानि व्याहन्येरन्निति चेत्,   
न; शिवाच्छक्तिमतः प्रभोः इत्यादिवचनानुसारेण   
मायाद्वयाख्यपरिग्रहशक्तिविशिष्टस्य शिवस्योपादानत्वेऽपि   
विशेषणीभूतमायाया एव विकारित्वात् । विकारित्वेऽपि केवलस्य   
निर्विकारत्वाविरोधात् । ननु शिवो नोपादानम्, चेतनत्वात्,   
पशुवदित्यनुमानेन बाधः प्रतिरोधो वा शिवोपादनत्वबोधकागमस्येति   
चेन्न; आगमस्यानुमानापेक्षया प्रबलत्वेन तस्यैवानुमानबाधकत्वात्   
। अन्यथा यागादिक्रिया न स्वर्गसाधनम्, क्रियात्वात्,   
वृथाचेष्टावदित्यनुमानेन   
यागादिस्वर्गसाधनताबोधकस्याप्यागमस्य बाधप्रतिरोधाद्यापत्तेः ।   
ननु समवायिकारणस्य नानात्व एव   
तत्संयोगात्मकमसमवायिकारणं लभ्यते । शिवस्य तूपादानत्वे   
असमवायिकारणं न लभ्यत इति न तस्योपादानत्वं युज्यत इति चेन्न;   
भावकार्यस्यासमवायिकारणजन्यत्वनियमे मानाभावात् । प्रत्युत   
तदभावस्यैवोपादानत्वबोधकागमेन निश्चयात्,   
शब्दादिकार्येऽसमवायिकारणस्याभावेन व्यभिचाराच्च । न च तत्रापि   
भेर्याकाशसंयोगादिरसमवायिकारणम्; तद्व्यतिरेकप्रयुक्तस्य   
कार्यव्यतिरेकस्यादर्शनेन तस्य कारणत्वे मानाभावात् । अन्यथा   
तत्राकाशपरिमाणस्याप्यसमवायिकारणत्वकल्पनापत्तेः;   
एकतन्त्वारब्धे सूत्रे व्यभिचाराच्च । न च तत्रापि   
तन्त्ववयवानामेवारम्भकत्वम्, तेषां च संयोगः सम्भवतीति युक्तम्;   
मूर्तानां समानदेशताविरोधे तु तन्तुसमानदेशस्य सूत्रस्य   
निष्पत्ययोगात् । तन्तोरपि सद्भावप्रतीत्या तन्तुविनाशकल्पनाया   
बाधितत्वात् । एवं च शिवो नोपादानम्, कर्तृत्वात्, कुलालवदित्यनुमानं   
निरस्तम् । आगमबाधेन तस्याप्यनुत्थानात् । नन्वागमेनापि   
साक्षादुपादानत्वं न बोध्यते, किन्तु तद्व्याप्यत्वम्,   
कार्येणाभिन्नत्वम्, तल्लयाद्यधिकरणत्वं च । तथा चानयोः   
सत्प्रतिपक्षत्वमेव स्यादिति नोपादानत्वनिश्चयो युक्तः । न च   
लयाद्यधिकरणत्वमागमेन बोधितमिति प्रबलमिति युक्तम्; कतृत्वस्यापि   
तेनैव बोधितत्वात् । यदि चागमबोधितस्य कर्तृत्वसम्बन्धिनः   
पक्षधर्मत्वस्य बोधेन तदीया व्याप्तिर्बोध्यते तदा   
लयाद्यधिकरणत्वस्य वा कर्तत्वस्य वा सा बाध्यताम्, विशेषाभावात् ।   
तस्मात्सत्प्रतिपक्षत्वमेव ॥  
  
१६) अत एव नोपादानत्वनिश्चय इति, मैवम्; पञ्चम्याः प्रकृते   
प्रकृतित्वरूपोपादानत्वबोधकतया साक्षादेवागमेनोपादनत्वबोधनात्   
। नन्वेवं शिवो निमित्तं न भवेत्, उपादानासमवायिव्यतिरिक्तकारणस्यैव   
निमित्तशब्दार्थत्वादिति चेन्न;   
प्रकृतिभावेनोपादानत्ववदनुकूलचिकीर्षादियोगेन निमित्तत्वस्योपपत्तेः ।   
निमित्तलक्षणमपि प्रकृतिभावादन्यादृशोपयोगवत्त्वम् । तच्च   
चिकीर्षादिनोपयोगवति शिवेऽप्यक्षतमिति शिव एवोपादानं निमित्तं चेति   
सिद्धम् ॥   
  
१७) नन्वेवम् --  
  
निमित्तमीश्वरस्तेषामुपादानं स बिन्दुराट ॥  
(पौ तन्त्र प श्लो २८)  
  
शिवो निमित्तं प्रकृतिः परापरा   
कार्यात्मतामस्य समाप्नुते जडा ॥  
  
इत्यादिवचनविरोध इति चेत्, न, एतादृशवचनानां   
मायावद्विकारितयोपादानत्वं नास्तीत्येवम्परत्वात् । यदपि बहु स्यामिति   
शक्तिमान्, यावन्ति चान्यान्यहमेव तानि इत्यादिवचनजातं   
केवलोपादानत्वमात्रपरं, तदपि अन्यः सन्व्याप्तितोऽनन्य इति कार्ये   
व्याप्तिसत्तालक्षणानुस्यूतिस्फूर्तिपरमिति न कश्चिद्विरोधः ॥  
  
१८) एवं च पतिपदार्थशिवस्य तदधिष्ठितमायायाश्च   
कार्यभूतप्रपञ्चस्य स्वधर्मसत्तास्फूर्तिप्रियादिरूपतया   
जडविकारादिरूपतया चोभयोरुपादानत्वम् । शिवस्य तु मायाया   
अधिष्ठातृतया निमित्तत्वमधिकमिति विशेषः । यथा धूमलक्षणे कार्ये   
आर्द्रेन्धनवह्न्योरुभयोरुपादानत्वेऽपि धूमकार्ये   
काष्ठधर्मकृष्णरूपमेव; न तु वह्निधर्मभास्वररूपम्; तथा   
प्रपञ्चस्य शिवमायोभयोपादानत्वेऽपि न चिदानन्दरूपत्वम् । किं तु   
जडमायाधर्मप्रकाश्यत्वविकारित्वरूपमिति । तत्र च वह्नेरिव शिवस्य   
निमित्तत्वमिति न तदुत्कृष्टधर्मवत्त्वम् । न च वह्निरपि धूमे   
निमित्तमात्रम्, न तूपादानमिति वाच्यम्; अन्यस्योपादानस्याभावेन   
परमाणुप्रक्रियायाश्च पराकरिष्यमाणत्वेन   
वह्नीन्धनयोरेवोपादानत्वात् । न च काष्ठमेवोपादानं वह्निस्तु   
निमित्तमात्रमिति वक्तुं शक्यम् ।   
वह्निधर्मभूतौष्ण्यादेरप्युपलभ्यमानत्वेन ग्राहकतौल्यात् ।   
तस्मान्मायाविशिष्टेश्वरस्य निमित्तत्वमुपादानत्वं च सिद्धम् ।  
  
१९) तदुपपादकवचनानि वातुले-  
  
लिङ्गे सर्वं समुत्पन्नं लयस्तत्रैव चोच्यते ।  
लिङ्गं शम्भुरिति ज्ञेयं पीठं शक्तिरुदाहृतम् ॥  
योनिलिङ्गप्रकारेण जगत्सृष्ट्यर्थकारणम् ।  
सदा संयोगभावत्वात्कामरूपमुदाहृतम् ॥  
लिङ्गे तु जायते तत्र जगत्स्थावरजङ्गमम् ।  
तस्माल्लिङ्गं विशेषेण कर्मरूपमुदाहृतम् ॥  
कार्मोदये तु सृष्टिः स्यात् कर्मान्ते संहृतिर्भवेत् ।  
एतत्कर्मेशरूपं तु सृष्टिस्थितिलयावहम् ।  
दक्षिणाङ्गभवो ब्रह्मा हरिः पूर्वाङ्गसम्भवः ।  
हृदयान्नीलरुद्रस्तु शिरसश्शिवसञ्ज्ञकः ॥  
महेशस्य सहस्रांशाद्रुद्रदेवसमुद्भवः ।  
एतन्महेशकोट्यंशाद्ब्रह्मविष्णुसमुद्भवः ।  
नेत्रे तु सव्यवामोर्ध्वे सूर्यसोमाग्निसम्भवः ।  
प्राणे वायुः समुत्पन्नः श्रोत्रे कीलादिसम्भवः ॥  
आस्ये ज्ञानं समुत्पन्नं गणेशस्तद्गलोद्भवः ।  
षण्मुखो हृदये जातो नाभौ देवाः समुद्भवाः ॥   
पञ्चाशत्कोटिदेवाश्च महेशांशसमुद्भवाः ।  
ॠषयश्च तथा कोट्यो रोमकूपसमुद्भवाः ॥ इति ॥  
  
ज्ञानं नाम वेदादिविद्या ।  
  
२०) नन्वेवमपि शिवस्यैव जगत्कर्तत्वमिति कथम् ?   
त्वयैवानन्तेश्वरादीनामपि कर्तृत्वाभ्युपगमात् ।  
  
कदाचित्सृष्ट्य शार्वाः कदाचित्पद्मजोद्भवाः ।  
कदाचिदपि वैष्णव्यः कदाचिन्मुनिनिर्मिताः ॥  
  
इति जगतोऽनियतकर्तृत्वश्रवणादिति चेन्मैवम्; प्रकृतिमायायां   
सृष्टौ ब्रह्माणमधिष्ठाय तस्यामेव मायायां सृष्टौ पालने च   
विष्णुमधिष्ठाय पुनश्च तस्यामेव सृष्टिस्थितिसंहारेषु   
रुद्रमधिष्ठाय अशुद्धमायायां   
सृष्टिस्थितिसंहारतिरोभावेष्वीश्वरमधिष्ठाय कारणत्वेऽपि   
शुद्धमायायां सृष्टिस्थितिसंहारतिरोभावानुग्रहेषु   
साक्षात्सदाशिवस्यैव कर्तृत्वम् ॥  
  
२१) नन्वन्यत्र सृष्ट्यादिकार्यत्रयस्यैव ब्रह्मादित्रयस्य   
कारणत्वमुक्तम्; न तु पञ्चसु कार्येषु पञ्चेश्वराणामिति चेत्,   
पञ्चकार्याणां पञ्चेश्वरकर्तृत्वप्रतिपादकानि   
कामिकाद्यागमवचनानि बहूनि सन्त्येव वेदोपबृंहितपुराणवचनानि   
चोच्यन्ते । काशीखण्डे --  
  
पञ्चानामपि देवानां ब्रह्मादीनां समाश्रयम् ।  
ओङ्कारबोधितं लिङ्गं पञ्चायतनमुत्तमम् ॥ इति ॥  
  
नसिंहपुराणे च --  
  
आनाभेर्ब्रह्मणो रूपमागलाद्वैष्णवं वपुः ।  
आशीर्षाद्रुद्रमीशानं तदग्रे सर्वतःशिवम् ॥ इति ॥  
  
श्रीशङ्कराचार्यैः सौन्दर्यलहर्यां च --  
  
जगत्सूते धाता हरिरवति रुद्रः क्षपयते   
तिरस्कुर्वन्नेतत्स्वमपि वपुरीशस्तिरयति ।  
सदापूर्वः सर्वं तदिदमनुगृह्णाति च शिवः   
तवाज्ञामालम्ब्य क्षणचलितयोर्भ्रूलतिकयोः ॥  
(श्लो २४)  
  
इत्युक्तत्वात् सिद्धं पञ्चेश्वराणां पञ्चकार्यकर्तृत्वम् ।  
  
२२) एवं च स्रष्टः परमेश्वरस्य चिच्छक्तेः सूक्ष्मशरीरतया   
परिग्रहबिन्दुशक्तेः स्थूलशरीरतया स्वदेहप्रवर्तकत्ववत्   
सृष्ट्यादिप्रवर्तकत्वमवगन्तव्यम् । तदेवं व्यवधानेनाव्यवधानेन   
वा शिवस्यैव सर्वप्रपञ्चकार्यकर्तृत्वम् । तच्च कार्यं   
परिणामारम्भसमूहविवर्तवृत्तिभेदेन पञ्चविधम् । तत्र वृत्तिरेव जगत्,   
न परिणामादिः । तथा हि -- न तावज्जगत् परिणामः,   
पूर्वावस्थापरित्यागेनावस्थान्तरप्राप्तिर्हि परिणामः । यथा पयसः   
पयस्त्वावस्थापरित्यागेन दध्यादिरूपप्राप्तिः । न चेह   
पूर्वावस्थापरित्यागोऽस्ति । नाप्यारम्भः, यत्र हि नानाकरणैः   
परस्परसंयोगेनैकं कार्यमारम्भ्यते तदेवारम्भः, यथा घटादिः   
। अत्र त्वेकस्या एव मायायाः कारणत्वान्नारम्भपक्षः क्षोदसहः । न   
च मायाशिवयोः संयोगेनेहाप्यारम्भोऽस्त्विति युक्तम्;   
तयोस्तुल्यवदुपयोगाभावात् । माया हि विकारितयोपयुज्यते ।   
तदधिष्ठातृतया तु शिव इति । संयोगस्य चरमकारणत्वेन सर्वदा   
कार्यापत्तेश्च । अत एव न समूहोऽपि; अनेकेषामेव लोम्नां   
चामरादिरूपसमूहदर्शनात् । प्रकृते च तदसम्भवात् । नापिविवर्तः;   
तस्य अतत्त्वतोऽन्यथाभावात्मकत्वेन जगतोऽत्यन्तासत्त्वप्रसङ्गात् ।   
तस्माद्यथा पटस्य कुट्यवस्था अहेश्च कुण्डलावस्था   
अप्रच्युतपूर्वरूपस्यैवावस्थान्तरप्राप्तिरूपत्वाद्वत्तिः तथा जगदपि   
शिवाधिष्ठितशुद्धाशुद्धमाययोर्वृत्तिरेव ॥  
  
२३) अयं च स्वरूपज्ञप्तिविषयः । नात्यन्तमनवभास्यः । नापि   
प्रमाणभास्यः; तथात्वे तुच्छत्वजडत्वयोः प्रसङ्गात् । न च   
मनोरूपप्रमाणजन्यज्ञानविषये जीवात्मनि जडत्वाभावेन   
व्यभिचारः । तस्य प्रमाणजन्यज्ञानविषयत्वे तदभावे   
प्रकाशासम्भवेन कदाचिदहं वा नाहं वेति संशयस्य नाहमिति   
विपर्ययस्य च प्रसङ्गेन स्वप्रकाशत्वस्यैवोपेयत्वेन   
प्रमाणजन्यज्ञानविषयत्वायोगात् । न च प्रमाणागम्यत्वे शिवस्य   
प्रागुक्तमनुमानागमवेद्यत्वं व्याहन्येतेति युक्तम्; धर्मिणः   
स्वप्रकाशत्वेऽपि तद्धर्माणां कतृत्वोपादानत्वादीनां तद्गम्यत्वेन   
प्रागुक्तस्यानुमानादिप्रमाणगम्यत्वस्योपपत्तेः । इति सिद्धं शिवस्य   
स्वप्रकाशत्वम् ॥  
  
इति   
श्रीमदतिवर्णाश्रमाचार्यवर्यशैवपरिपालकशिवाग्रयोगीन्द्रज्ञान-  
शिवाचार्यविरचितायां शैवपरिभाषायां पतिपदार्थनिरूपणं   
नाम द्वितीयः परिच्छेदः ॥  
  
  
  