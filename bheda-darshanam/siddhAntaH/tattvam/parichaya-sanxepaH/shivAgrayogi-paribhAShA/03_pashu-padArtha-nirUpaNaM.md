+++
title = "०३ पशु-पदार्थ-निरूपणं"

+++
तृतीयः परिच्छेदः  
  
१) अथ चिद्रूपतया पत्यनन्यः पशुपदार्थो निरूप्यते । तत्र   
पशुर्नाम देहेन्द्रियादिव्यतिरिक्तो नित्यश्चिदात्मकोऽनेको   
विभुरनादिमलावृतोऽस्वतन्त्रकर्ता च । अत्र देहेन्द्रियादिव्यतिरिक्त इत्यनेन   
देहेन्द्रियप्राणबुद्ध्यात्मवादानां निरासः । नित्य इत्यनेन   
क्षणिकात्मवादस्य चिदात्मक इत्यनेन जडात्मवादस्य अनेक इत्यनेन   
एकात्मवादस्यविभुरित्यनेनाणुपरिमाणमध्यमपरिमाणात्म वादयोः   
अनादिमलावृतोऽस्वतन्त्र इत्याभ्याम् आत्मेश्वरवादस्य च व्यावृत्तिः ।   
कर्तेत्यनेन साङ्ख्यात्मवादनिरासः । तथा चोक्तम् -  
  
अत सातत्यगमने व्युत्पन्ना ज्ञस्वभावतः ।  
परामर्शात्मकाद्धेतोर्गतेर्ज्ञानार्थता यतः ॥  
  
आत्मानो व्यापिनोऽनन्ताश्चिद्रूपाः पशवस्त्रिधा ॥ इति ॥  
  
श्रीमन्मृगेन्द्रे च --  
  
नाव्यापको न क्षणिको नैको नापि जडात्मकः ।  
नाकर्ताभिन्नचिद्योगी पाशान्ते शिवताश्रुतेः ॥ इति ॥   
(मृ प्र ६ श्लो ७)  
  
श्रीमत्पराख्ये च --  
  
देहान्योऽनश्वरो व्यापी विभिन्नः समलोऽजडः ।  
स्वकर्मम्फलभुक्कर्ता किञ्चिज्ज्ञः सेश्वरः पशुः ॥ इति ॥  
(पराख्यं पशु प श्लो १५)  
  
२) ननु कथमात्मनो देहव्यतिरिक्तत्वम्? देहस्यैवात्मत्वात् । तथा हि --   
यद्यस्मिन् सत्येव दृश्यते तत्तस्य कारणं दृष्टम् । तथा च   
चतुर्विधभूतपरिणामाद्देहाच्चैतन्यं स्वत एवोत्पद्यते   
किण्वाद्यणुशक्त्या मदरूपविचित्रकार्यवत् ।   
तस्माद्भूतात्मकाद्देहादेव चैतन्यसम्भवः ।   
तच्चैतन्यमधिष्ठातुमात्मा ईश्वरश्च नापेक्षणीयः, अत एव   
स्थूलोऽहं कृशोऽहमित्यादिसामानाधिकरण्यप्रत्ययोपपत्तिः । मम   
देहोऽयमित्यादिप्रत्ययस्तु राहोः शिर इत्यादिवदौपचारिकः;   
तस्माद्देहातिरिक्त आत्मा नास्तीति चेन्मैवम् । न वयं कारणशक्तिभिः   
कार्याणां वैचित्र्यं नेति व्रूमः; किं तु विरुद्धात्कारणाद्विरुद्धं   
कार्यं नोत्पद्यत इति । तथा च जडाद्देहात् कथं   
प्रकाशरूपचैतन्यसम्भवः । किं च गुणस्य नाशो   
गुणिनाशाद्विरोधिप्रादुर्भावाद्वा भवति । इह तु मृते देह   
उभयाभावेऽपि कथं तद्गुणभूतचैतन्यनाशः;   
देहारम्भकभूतैकदेशप्राणवायुनिर्गमादिति चेन्न; सुप्तौ   
तत्सद्भावेऽपि ज्ञानानुपलब्धेः । न च करणोपरमात्तदानीं   
चैतन्यानुपलब्धिरिति वाच्यम्, त्वन्मते करणोपरतिहेतुकर्माभावेन   
सुप्तावपि चैतन्योदयप्रसङ्गात् । तस्माद्यत्सद्भावे देहस्य चेष्टा,   
यदभावे तदभावः तच्चैतन्यं देहव्यतिरिक्तम् आत्मत्वेनेष्टव्यम् । किं   
च बाल्ययौवनवार्धकेषु शरीरस्य भेदेन वाल्ये कृतस्य कथं वार्धके   
प्रतिसन्धानम् । तस्माद्देहात्मवादः प्रत्यक्षेणैव निराकृतः । अत एव   
मम देहोऽयमित्यादिप्रत्ययदर्शनम् ।   
स्थूलोऽहमित्यादिप्रत्ययस्त्वौपचारिकः । किं च   
निर्दोषेन्द्रियार्थसन्निकर्षेऽप्यर्थग्रहो न दृश्यते । तत्कस्य हेतोः?   
व्यासक्तत्वादिति चेत्, हन्त ! तर्हि चित्तव्यसङ्गप्रयोजकः सूक्ष्म आत्मा   
अभ्युपेयः ।  
  
३) एतच्च प्रतिपादितं श्रीमत्पौष्करपराख्ययोः --  
  
चैतन्यदर्शनाद्देहे नात्मा चैतन्यको भवेत् ।  
यद्यस्मिन् सति सन्दृष्टं तदिष्टं तस्य कारणम् ॥  
कारणत्वाविशिष्टोऽत्र देहश्चैतन्यसाधकः ।  
शरीरघटयोर्योगात् सुरापूपाख्यकार्ययोः ॥  
कारणं गुडपिष्टादिरविशिष्टोऽपि दृश्यते ।  
अपूपादसती पूर्वं मदशक्तिस्तदात्मनि ॥  
तस्माद्भूतात्मकादेव देहाच्चैतन्यसम्भवः ।  
तच्चैतन्यमधिष्ठातुं किमन्येनात्मनेश्वर ॥  
  
ईश्वरः --  
  
केनोक्तं भिन्नकार्याणां वैचित्र्यं नेति शक्तिभिः ।  
विरुद्धात्कारणात्कार्यं विरुद्धं नोपजायते ॥  
विरुद्धमपि चैतन्यं जडाद्देहात्कथं भवेत् ।  
किं च यस्य तु यो धर्मस्तन्नाशाद्धर्मनाशनम् ॥  
विरोधिगुणसद्भावादथ स्यादन्यथा द्विजाः ।  
देहे सत्यपि चैतन्यं मृते किमिति नेष्यते ॥  
यद्भावयदभावाभ्यां चेष्टाचेष्टे भजेत्तनुः ।  
तच्चैतन्यमिति प्रोक्तं व्यतिरिक्तं तु देहतः ॥  
किं च बाल्ये च वार्धक्ये यौवने च विभेदतः ।  
शरीरस्यानुसन्धानं कथं बाल्ये कृतस्य च ॥  
स तावदनुसन्धत्ते प्राग्भुक्ता सेयमङ्गना ।  
इति तस्माच्छरीरात्मवादोऽध्यक्षनिराकृतः ॥  
तस्मात्स्थूलोऽहमित्यादिर्ज्ञेयो राहोः शिरो यथा ।  
किं च देहो ममेत्यादिप्रत्ययोऽस्त्येव पुष्कलः ॥ इति ॥  
(पौ पशु प श्लो ६१-७१)  
भूतानां समुदायेऽपि देहस्याध्यवसायतः ।  
वस्तुग्रहे प्रवृत्तस्य संशुद्धे लोचनेऽपि च ॥  
न यतोऽर्थग्रहो ह्यस्य योऽभिप्रेतोऽन्यचेतसः ।  
अतोऽप्यन्यः पुमानस्ति यो जातः शून्यमानसः ॥  
दृष्टा बाल्यादिकावस्था तावद्देहे चतुर्विधा ।  
परिणामविशेषेण या विभिन्ना पृथक् पृथक् ॥  
अन्यां यां योऽनुसन्धत्ते तामवस्थां गतामपि ।  
सोऽस्मिन्स्मर्ता स्मृतिर्ज्ञानं भिन्नं भूताक्षनिर्गतम् ॥ इति ॥  
(पराख्यं पशु प श्लो १९-२०; २२; २४)  
  
४) नन्विन्द्रियाणि ज्ञानहेतव इत्यन्वयव्यतिरेकसिद्धम् । अतो   
ज्ञातृत्वमपि तेषामेवास्तु । ज्ञात्रन्तरकल्पनायां गौरवात् । न   
चेन्द्रियाणां नानात्वेन गुणप्रधानभावाभावेन च   
युगपद्विरुद्धव्यापाराः प्रसज्येरन्निति वाच्यम् । स्वतो   
गुणप्रधानभावाभावेऽप्येकस्मिन् देहे विद्यमानानां   
तेषामेकग्रामवासिनामिव कार्यानुरोधेन गुणप्रधानभावोपपत्तेः ।   
मास्तु वा गुणप्रधानभाव इन्द्रियाणाम् । तथापि   
युगपद्विरुद्धव्यापाराभाव उपपद्यते । मनोरूपसहकारिसाहित्येन   
प्रबलस्य व्यापारोपपत्तेः । न च तेषां कारणत्वान्न कर्तृत्वमिति वाच्यम्   
। करणत्वस्यास्माभिरनभ्युपगतत्वेनान्यतरासिद्धत्वात् । न च   
रूपाद्यपलब्धिकरणत्वेनैव तेषां सिद्धेर्नासिद्धिरिति युक्तम्;   
सहेतुकत्वानुमानेन तेषां सिद्ध्युपपत्तेः । तस्मान्मूकोऽहं   
बधिरोऽहमित्याद्यनुभवानुसारेणेन्द्रियाण्येवात्मेति, मैवम् ।   
इन्द्रियाभावेऽपि स्वप्नादौ ज्ञानोपलम्भेन तेषां ज्ञातृत्वायोगात् । किं   
च श्रोत्रादीनीन्द्रियाणि प्रतिनियतविषयाणि, आत्मा तु सर्वग्राहक   
इत्यनुभवसिद्धम् । अतस्तैः शब्दादिसर्वविषयग्राहक आत्मा   
अन्योऽभ्युपगन्तव्यः । किं चेन्द्रियाण्यपि प्रेर्याण्यनुभूयन्ते । न च   
स्वतन्त्रस्यात्मनः प्रेर्यत्वमस्ति, अतो न तेषामात्मत्वं सम्भवति । अपि च   
श्रोत्रादीनि न स्वरूपं जानन्ति । आत्मा तु श्रोत्रादिस्वरूपं जानाति । अतो   
विरुद्धधर्मयोगित्वान्न श्रोत्रादिरात्मा । किं च योऽहं चक्षुषा   
घटमद्राक्षं सोऽहमिदानीमान्ध्यदशायां तमेव त्वचा   
स्पृशामीति प्रत्यभिज्ञानमुपलभ्यते । तदिन्द्रियाणामात्मभावे न   
युज्यते । अन्येनोपलब्धेऽन्यस्य प्रत्यभिज्ञानाभावात् । किं   
चेन्द्रियाणामात्मत्वे युगपद्विरुद्धव्यापारयोगप्रसङ्गः । न   
चैकग्रामवासिनामिव कार्यानुरोधेन तेषां गुणप्रधानभावादीति   
पूर्वोक्तं युक्तम् । असाधारणकार्ये तेषामपि   
गुणप्रधानभावाभावात् । न च वरगोष्ठीन्यायेन   
गुणप्रधानभावः । युगपत्स्वस्वभोग्यप्रत्यासत्तिरहितेष्वेव   
तन्न्यायप्रवृत्तेः । वरेषु ह्येकस्य स्वभोग्यसन्निधाने   
तद्रहितानामितरेषां गुणभावाभ्युपगमो युज्यते । इन्द्रियेषु   
युगपत्स्वस्वविषयसन्निकृष्टेषु नैकस्यापि   
गुणप्रधानभावाभ्युपगमः सम्भवति । तस्मान्न   
वरगोष्ठीन्यायेनापि गुणप्रधानभावः । नापि   
मनस्साहित्यप्राबल्यात्कृतो व्यापारयोगः । एकत्र मनस्साहित्यमित्यस्यैव   
त्वन्मतेऽयुक्तत्वात् । मन्मते हि स्वतन्त्र आत्मा स्वाभिमतग्राहिणीन्द्रिये   
मनो निवेशयतीति युक्तमेकस्यैव साहित्यम् । त्वन्मते तु इन्द्रियाण्येव   
स्वतन्त्राणि । तत्परतन्त्रं मनः । न च प्रधानानां तेषां वैमत्ये   
गुणभूतस्यैकत्रागमनं युक्तम् । न चेन्द्रियमेव मनः समाकर्षति ।   
विनिगमकाभावात् । तस्मादिन्द्रियाणामात्मत्वे   
युगपद्विरुद्धव्यापारप्रसङ्ग एव । तस्मान्नेन्द्रियाण्यात्मा ॥  
  
५) अस्तु तर्हि प्राणवायुरात्मा; अहं जीवामीत्यनुभवात् । न   
चैकस्मिन्देशे प्राणापानादिभेदेनात्मभेदप्रसक्तौ रुचिभेदेन   
युगपद्विरुद्धव्यापारयोगः स्यादिति युक्तम् । एकस्यैव व्यापारभेदेन   
प्राणादिसञ्ज्ञाभेदोपपत्त्या प्राणापानादिभेदे मानाभावात् । न च   
सुषुप्त्यादावपि प्राणादीनां सत्त्वेन ज्ञातृत्वं स्यादिति युक्तम् ।   
इन्द्रियव्यापारविरहेण तद्विरहस्योपपत्तेः । तस्मात्प्राणवायुरेवात्मेति,   
मैवम् । प्राणवायोरपि देहवन्नियम्यत्वानुभवेन तन्नियामकस्य   
कस्यचित्परस्यावश्याभ्युपगन्तव्यत्वात् । न च देहादिरेव कार्यनियन्ता ।   
आत्मत्वेनाभ्युपगतस्य तस्य देहनियामकतया तन्नियम्यत्वायोगात् ।   
वायुविशेषगुणस्य सति तस्मिन् ध्वंसायोगेन स्वापेऽपि तस्य   
ज्ञातृत्वप्रसङ्गाच्च । न चान्तःकरणवर्गस्यात्मत्वम् । तस्याचेतनतया   
तन्नियम्यत्वात् ॥  
  
६) नन्वस्तु ज्ञानसन्ततिरात्मा । न च ज्ञानस्य भेदाभावेन   
सन्तत्ययोगः । घटपटादिज्ञानभेदस्य प्रत्यक्षसिद्धत्वात् । अथ   
सन्तानिव्यतिरेकेण सन्तानाभावात् सन्तानिनामात्मत्वं वाच्यम् । तच्च न   
सम्भवति । अन्यानुभूतेऽन्यस्यानुसन्धानाभावेन   
प्रत्यभिज्ञाद्यभावप्रसङ्गात् । अथ कथं   
क्षणिकविज्ञानस्यात्मत्वमिति, मैवम् । सन्तानैक्यवशेन   
प्रत्यभिज्ञाद्यपपत्तेः । यत्सन्तानप्रविष्टस्य हि ज्ञानस्यानुभवितृत्वं   
तत्सन्तानपतितस्य प्रत्यभिज्ञातृत्वम् । न च सन्तानस्यान्यस्याभावेन   
कथमैक्यमिति युक्तम् । वृक्षातिरिक्तस्य वनस्याभावेऽपि वनत्वस्य   
व्यासज्यवृत्तित्वेनैकं वनमितिवत् सन्तानत्वस्यापि व्यासज्यवृत्तितया   
सन्तानैक्योपपत्तेः । तस्मात्क्षणिकविज्ञानमेवात्मेति । अत्र प्रतिविधीयते ।   
सुषुप्तौ तावज्ज्ञानसन्तानविच्छेदस्तवापि सम्मतः । अन्यथा   
तत्कालीनजन्यस्मरणादिप्रसङ्गात् । एवं च यत्पूर्वेद्युर्मया दृष्टं   
तदेवेदमिति प्रत्यभिज्ञा कथं स्यात् । पूर्वज्ञानसन्तानस्य सुषुप्तौ   
विच्छेदेन सन्तानैक्यस्याप्यभावात् । ननु सन्तानैक्यं मास्तु प्रयोजकम् ।   
देहैक्यं तु भविष्यति । यद्देहसम्बन्धि ज्ञानमनुभवितृ,   
तत्सम्बन्ध्येव ज्ञानं प्रत्यभिज्ञात्रिति व्यवस्थोपपत्तेरिति चेन्न । त्वन्मते   
देहस्यापि क्षणिकत्वेन तदेकत्वस्याप्यभावात् । अथ देहसन्तानैक्यं   
प्रयोजकमिति मन्यसे; एवमपि बालस्याद्यप्रवृत्यनुकलजन्मान्तरानुभूत-  
स्मरणादेरनुपपत्तेः । तत्र देहसन्तानैक्यस्याप्यभावात् । अत एव   
जन्मान्तरकृतकर्मफलभोक्तृत्वमपि न स्यात्; अन्येन कृते कर्मण्यन्यस्य   
फलभोगासम्भवात् । ज्ञानसन्तानैक्यस्य देहसन्तानैक्यस्य वा   
तद्भोक्तृताप्रयोजकस्याभावात् ॥  
  
७) नन्वनुभवितुः प्रत्यभिज्ञातृत्वं कर्तुश्च फलभोक्तृत्वं क्व   
दृष्टम् ? येन स्थायितया आत्मा स्वीकर्तव्यः स्यात् । न च स्थायित्वसिद्धेः   
पूर्वमैक्यस्य प्रयोजकत्वं भवता ज्ञातुं शक्यते । अतः   
परस्पराश्रयत्वमत्रेति चेन्न; देवदत्तादन्यस्य   
यज्ञदत्तादेस्तदनुभूतस्मर्तृत्वस्य तत्कृतकर्मफलभोक्तृत्वस्य   
चादर्शनेनैक्यस्य प्रयोजकत्वकल्पनायां स्थायित्वसिध्द्युपपत्तेः ॥  
  
८) ननु सर्वस्यापि क्षणिकत्वान्न स्थायित्वमात्मनः सम्भवति ।   
तथा हि -- एकस्य कालद्वयसम्बन्धो हि स्थायित्वम् । स च न सम्भवति;   
एककालसम्बन्धस्यापरकालसम्बन्धाभावेन व्याप्तत्वात् । नीलस्य   
पीतत्वाभावेन व्याप्तिग्राहकस्य सहचारग्रहादेः सत्त्वात् ।   
स्थायिनोऽर्थक्रियाकारित्वरूपस्य सत्त्वस्यायोगेन सतः   
क्षणिकत्वावश्यम्भावाच्च । तथा हि -- स्थायिनोऽर्थक्रियाकारित्वं   
क्रमेण युगपद्वा ? नाद्यः । तस्य तावदर्थक्रियाजननसामर्थ्ये   
समर्थस्य विलम्बायोगेन क्रमायोगात् । असामर्थ्ये तु सुतरां   
क्रमासम्भवात् । न च समर्थस्यापि कालान्तरेऽपि न तज्जनकत्वमिति   
सहकारिसन्निधानानुसारेण क्रमेण कार्यजनकत्वं सम्भवतीति युक्तम् ।   
सहकारिणामतिशयानाधायकत्वेऽसहकारिभ्यो   
विशेषाभावेनाजनकत्वात् । अतिशयाधानाभ्युपगमे अतिशयस्य   
बीजाद्यपेक्षयाऽतिरेकेऽनवस्थाप्रसङ्गात् । अनतिरेकेऽङ्कुरजनकस्य   
बीजस्य तत्कालोत्पत्तिकत्वाङ्गीकारेण क्षणिकत्वाभ्युपगमप्रसङ्गात् ।   
नापि द्वितीयः; युगपत्तावत्कार्योत्पादनसमर्थस्य क्षणान्तरेऽपि सत्त्वे   
तदापि तावत्कार्योत्पत्तिप्रसङ्गात् । क्षणान्तरेऽसद्भावे   
त्वस्मन्मतप्रवेशात् । तस्मात्सर्वस्यापि क्षणिकत्वमेव । न चैवं स   
एवायं घट इति प्रत्यभिज्ञानुपपत्तिः; तस्याः   
तत्सादृश्यविषयकत्वकल्पनात् । स एवायं दीप इत्यादौ तथा दर्शनात् ।   
तस्मान्न स्थायित्वमात्मन उपपद्यत इति चेन्मैवम् । प्रत्यभिज्ञाया   
ऐक्यविषयत्वसम्भवेन सादृश्यविषयकत्वकल्पनस्यायुक्तत्वात् । न   
चोक्तयुक्त्या ऐक्यविषयकत्वासम्भवः ; एकस्यापि वृक्षस्य   
कपिपुरुषादिनानासम्बन्धवन्नानाकालसम्बन्धोपपत्तेः, स्थायिनोऽपि   
सहकारिसन्निधानानुरोधेन क्रमिककार्यजनकत्वोपपत्तेश्च । न   
चातिशयानाधायकत्वे सहकारित्वानुपपत्तिः;   
तथात्वेऽप्यन्वयव्यतिरेकादिना सहकारित्वोपपत्तेः । तस्मान्न   
क्षणकज्ञानरूप आत्मा ।  
  
९) तदुक्तं श्रीमत्पौष्करे --  
  
ऋषयः --  
  
यद्यज्ज्ञानं भवेत्सर्वं न तच्चिच्छक्तिसम्भवम् ।  
तत्सर्वं बौद्धमेष्टव्यं विनाशित्वेन हेतुना ॥  
  
ईश्वरः --  
  
तन्न बुद्धेर्जडत्वेन ज्ञानोत्पादकता कुतः ।  
अभिव्यञ्जकसम्बन्धात्कादाचित्कतया चितः ॥  
क्षणिकत्वं तु नित्याया अपि सद्योऽनुभूयते ।  
यावद्दीपः स्थितस्तावत् पदार्थानां प्रकाशकः ॥  
अभिव्यञ्जकहेतूनां सन्तत्यैव प्रवृत्तितः ॥  
धारावाहिकधीश्चापि क्षणिकैवानुभूयते ।  
अत एव हि भावानां क्षणिकत्वेन संविदः ॥  
क्षणिकत्वं ब्रुवाणानामाशापीडा निवारिता ।  
  
ऋषयः --  
  
सत्त्वेन क्षणिकाभावो नेष्यते किमितीश्वर ॥  
अर्थक्रियाकारिता हि सत्ता सा क्षणिकेषु च ।  
क्रमाक्रमविभागाभ्यां स्थिरेषु तदयोगतः ॥  
विलम्बकारणायोगात्तथा स्थैर्यक्षतेरपि ।  
अलं स्वतोऽसमर्थस्य सहकारिशतैरपि ॥  
अर्थक्रियाकरत्वेन क्षणिकत्वमवस्थितम् ।  
  
ईश्वरः --  
  
क्षणिकत्वे पदार्थानां कार्यकारणताक्षतिः ॥  
कार्यकारणरूपेण भवत्कारणतां व्रजेत् ।  
वर्तमानघटत्वेन मृत्पिण्डः कुम्भतां व्रजेत् ॥  
अतः क्षणद्वयस्थायी कार्योत्पत्तौ तु कारणम् ।  
तयोरर्थान्तरत्वेन तदुत्पत्तौ तु कारणम् ॥  
अन्यथा समकालोऽपि भावः कस्मान्न कारणम् ।  
द्वयोरर्थान्तरत्वेन कालभेदः कथं तयोः ॥  
कारणस्य कुतस्त्यो वा विशेषः सहकारितः ।  
कुतो वा घटनिष्पत्तिस्तन्तुभ्यो न भवेद्द्विजाः ॥  
कार्यकारणभावोऽतः स्थिरेष्वेव व्यवस्थितः ।  
अर्थक्रियाकरत्वं च स्थायिनां क्रमशः स्थितम् ॥  
समर्थस्य सदा कार्यकरत्वनियमेन च ।  
अग्निर्दाहसमर्थोऽपि स्फोटेऽङ्गुलिमपेक्षते ॥  
क्रमाक्रमविभागाभ्यां दुराशा क्षणिकत्वधीः ।  
किञ्च प्रागनुभूता या धीः सेयमुपजायते ॥  
क्षणिकत्वे कुतस्तस्याः प्रत्यभिज्ञा हि जायते ।  
क्षणिकत्वं पदार्थानामथ वास्तु जडात्मनाम् ॥  
कारणत्रयमात्रं यत् सर्वकार्येष्वपेक्ष्यते ।  
बिन्द्वादयोऽपि ये भावाः समानपरिणामिनः ॥  
ज्ञानमेव स्थिरं नित्यं जडवर्गस्य दीपकम् ।  
तस्य क्षणिकता ज्ञेया वस्तूनां क्षणिकत्वतः ॥ इति ॥  
(पौ पुंस्त्व प श्लो २१४-२३२)  
  
१०) श्रीमत्पराख्ये च --  
  
क्षणभङ्गे स्थिते ज्ञाने कस्य कर्मार्जनं भवेत् ।  
न तत्कर्मफलं भोग्यं ज्ञाननाशे निरन्वये ॥  
या त्वया वासना प्रोक्ता किं नाविच्छिन्नलक्षणा ।  
भिन्नरूपा यदा सा न तत्क्षणान्तर्गता भवेत् ।  
तत्क्षणेन विनष्टेन सा विनष्टा भवेत्ततः ।  
अविच्छिन्ना स्थिरा चैका नानाज्ञानसमाश्रया ॥  
श्रुत्या विचारिता युक्त्या नात्मनो व्यतिरिच्यते ।  
जन्मान्तराङ्गसंयोगे शोकहर्षादिहास्यतः ॥  
जातिसंस्मरणेऽप्येवं प्राक्तनानुभवादितः ।  
स्थिरत्वं तत्स्मृतेर्गम्यं स्मृतिर्नानुभवादृते ॥  
स्मर्तानुभविता स्थैर्यात्तेन ज्ञाता स्थिरो विभुः ॥ इति ॥  
(परा प्र प श्लो ३०-३५)  
  
११) न चैवमात्मा क्षणिकविज्ञानयोगी । ज्ञातृत्वस्य   
नित्यात्मधर्मत्वात् । न हि लोके नित्योऽनित्यधर्मा दृष्टः । किं च तच्च   
ज्ञातृत्वं विम्वात्मधर्मत्वाद्विभु, न क्वाचित्कम् । अत एवात्मा   
सर्वार्थदृक्क्रियः । यदि त्वस्य ज्ञातृत्वं क्वाचित्कं स्यात् तस्यात्मनो   
विभुत्वं भज्येत । लोके हि धर्मिणो यावती व्याप्तिस्तावती धर्मस्यापि   
व्याप्तिर्दृश्यते । यथा पटगतं शौक्ल्यं पटमखिलं व्याप्य तिष्ठति ।   
एवमात्मानमपि ज्ञातृत्वं व्याप्य तिष्ठति । न च विषयासन्निधाने   
ज्ञानस्यानुदय इति वाच्यम् । स्वरूपस्यैव विषयत्वात् । तदुक्तं   
श्रीमत्पौष्करे --  
  
ज्ञातृत्वमपि तन्नित्यं धर्मत्वान्नित्यवस्तुनः ।  
नानित्यधर्मा धर्मी स्यान्नित्य आत्मा मुनीश्वराः ॥  
तच्चेह विभुधर्मत्वान्न च क्वाचित्कमिष्यते ।  
नित्यत्वमिव तेनात्मा स्थितः सर्वार्थदृक्क्रियः ॥  
ज्ञातृत्वमपि यद्यस्य क्वाचित्कं विभुता कुतः ।  
धर्मिणो यावती व्याप्तिस्तावद्धर्मस्य च स्थितिः ॥  
यथा पटस्थितं शौक्ल्यं पटं व्याप्याखिलं स्थितम् ।  
स्थितं व्याप्यैवमात्मानं ज्ञातृत्वमपि सर्वदा ॥  
न च निर्विषयं ज्ञानं परापेक्षं स्वरूपतः ॥ इति ॥   
(पौ पशु प श्लो १००-१०४)  
  
१२) नन्वात्मनो व्यापकत्वे सिद्धे तद्धर्मस्य व्यापकता सिद्ध्येत् । न   
च तत्सम्भवति । देहादन्यत्रानुपलम्भेनात्मनो व्यापकत्वायोगात् ।   
तत्राणुपरिमाण एवात्मेति पाञ्चरात्रा वर्णयन्ति --  
  
वालाग्रशतभागस्य शतधा कल्पितस्य च ।  
भागो जीवः स विज्ञेयः स चानन्त्याय कल्पते ॥ इति ॥  
(श्वेताश्वतर -- अध्याय ५, मन्त्रः ९)  
  
१३) क्षपणकास्तु प्रदीपप्रभावत्सङ्कोचविकासवानात्मा   
देहानुरूपपरिमाणवानिति वर्णयन्ति । पक्षद्वयमपि न सङ्गच्छते ।   
आत्मा विभुः, देहादन्यत्र स्थितार्थग्राहकत्वात्, यन्नैवं तन्नैवं,   
यथा घटः । किं च आत्मा विभुः, सर्वत्रोपलभ्यमानकार्यत्वात्, इति   
व्यापकत्वसिद्धेः । किं च मध्यमपरिमाणत्व आत्मनो नित्यत्वं न स्यात् ।   
यन्मध्यमपरिमाणं तदनित्यम्, यथा घट इत्यनुमानात् ।   
तस्माद्व्योमवद्व्यापक आत्मा । तद्धर्मभूतमपि ज्ञानं व्यापकम् ।   
तस्मात्प्रत्यक्षत एव निरस्तो वैशेषिकात्मवादः ॥  
  
१४) तथा चोक्तं श्रीमत्पौष्करे --  
  
ऋषयः --  
  
व्यापकत्वे ह्यणोः सिद्धे धर्मव्यापकता भवेत् ।  
अन्यत्रानुपलब्धस्य देहाद्व्यापकता कुतः ॥  
  
ईश्वरः --  
  
न देहपरिमाणत्वमणूनामुपपद्यते ।  
तस्माद्देहादतोऽन्यत्र स्थितार्थग्राहकत्वतः ॥  
किं चाभिव्यञ्जको यत्र यत्र देहेन्द्रियादिकम् ।  
तत्र सर्वत्र तत्कार्यदृष्टेर्व्यापकतात्मनः ॥  
व्यापकोऽयममूर्तत्वाद्यथा व्योम ततस्तथा ।  
तद्धर्मभूतं ज्ञानं च व्यापकं विषयोन्मुखम् ॥  
यन्नित्यरूपं विज्ञानं तच्च निर्विषयात्मकम् ।  
पक्षोऽध्यक्षनिरस्तोऽयं स्वपरग्राहकत्वतः ॥  
अणोः प्रत्यात्मसिद्धत्वान्नानुमाध्यक्षबाधिका ।  
नेह ग्राहकता बुद्धेः साधितत्वाज्जडत्वतः ॥  
किं चैतद्ग्राहकत्वं च न भेदादात्मनां स्थितम् ।  
स्वरूपं तु ततस्तेषां ग्राहकत्वेन संस्थितेः ॥  
न ह्यंशेन पदार्थानां विचारः शोभते क्वचित् ।  
अग्निश्शक्तिं विना कीदृगिति चिन्ता न कुत्रचित् ॥  
स्वपरग्राहकस्तस्मात्सर्वदात्मा व्यवस्थितः ॥ इति ॥  
(पौ पशु प श्लो १०५-११३)  
  
अन्यत्र --  
  
व्यञ्ज्कं यत्र यत्र स्याच्छरीरं तत्र तत्र तु ।  
भोगार्थं स्याद्गुणव्यक्तिर्व्यापित्वं तेन गम्यते ॥ इति च ॥  
  
१५) न च साङ्ख्योक्तरीत्या आत्मनामज्ञातृत्वम्;   
तेषामर्थग्राहकत्वस्य दर्शनात् । न च वाच्यमात्मनो ज्ञप्तिमात्रत्वेऽपि   
महत्तत्त्वापरपर्यायस्य बुद्धितत्त्वस्य ज्ञातृत्वमिति । तस्य जडत्वेन   
ज्ञानाभिव्यञ्जकत्वात् । किं च आत्मा स्वपरप्रकाशकोऽनुभूयते ।   
परप्रकाशकत्वं च ज्ञातृत्वमात्मन एव गुणः । बुद्ध्या   
ऐक्यमापन्नस्यात्मनो ज्ञातृत्वमिति वाच्यम् ।   
बुद्ध्यैक्यसाधकस्याध्यासस्यैवासिद्धेः । किञ्चाध्यासस्यापि परत्र   
पूर्वदृष्टावभासत्वेनात्मव्यतिरिक्तस्य ज्ञातृत्वं वक्तव्यम् । तच्च न   
सम्भवति । बुद्धेर्जडत्वेन ज्ञातृत्वाभावस्योक्तत्वात् । अथ   
चित्प्रतिबिम्बत्वेन बुद्ध्यादेर्ज्ञातृत्वं, तर्हि बुद्धिरपि चेतना स्यात् । किं च   
चिद्रपस्य प्रतिबिम्बनमेव न सम्भवति । बुद्धेर्हि परिणामिनो जडस्य   
प्रतिबिम्बनम् । तस्मात् बुद्धावात्मनः प्रतिबिम्बनं वक्तुं न युज्यत   
इत्यध्यासेनात्मनः कर्तृत्वं बुद्धिपरिकल्पितम् ॥  
  
१६) तथा चोक्तं श्रीमत्पौष्करे --  
  
ज्ञाता चायं न तु ज्ञप्तिमात्रोऽर्थग्राहको यतः ।  
  
ऋषयः --  
  
ज्ञप्त्यात्मैवायमुद्दिष्टो ज्ञातृत्वं महतो मतम् ॥  
महानध्यवसायात्मा तन्त्रेऽप्यस्मिन्महेश्वर ।  
  
ईश्वरः --  
  
सर्वे ज्ञातार एवेह दृश्यन्ते प्राणिनः सदा ॥  
न बौद्धमेतज्ज्ञातृत्वं युक्तं तस्या जडत्वतः ।  
किं तु बुध्यादिभिर्ज्ञानं व्यज्यतेऽत्र सदैव हि ॥  
किं चानुभूयते ह्यात्मा स्वपरात्मप्रकाशकः ।  
परप्रकाशकत्वं च नित्यं नित्यगुणो यतः ॥  
ज्ञातृत्वं नैतदद्यासकृतं भवितुमर्हति ।  
अन्यत्र दृष्टधर्माणामन्यत्राध्यास इष्यते ॥  
आत्मेतरस्य ज्ञातृत्वासिद्धेर्नाध्यास इष्यते ।  
अथ चित्प्रतिबिम्बेन बुद्ध्यादेर्ज्ञातृता भवेत् ॥  
तर्हि चित्प्रतिबिम्बेन बुद्ध्यादिरपि चिद्भवेत् ।  
न चेतनो यतो बुद्धौ चिद्रूपः प्रतिबिम्बितः ॥  
न चायं प्रतिबिम्बोऽपि चिद्रूपस्यात्मनो मतः ।  
जडे जडस्य सङ्क्रान्तिर्युज्यते परिणामिनः ॥  
बुद्ध्यादेः प्रतिबिम्बोऽपि न स्यादात्मन्यसम्भवात् ।  
अन्योन्याध्यासवादोऽयं कुदृष्टिपरिकल्पितः ॥ इति ॥  
(पौ पशु प श्लो ९१-९९)  
  
१७) नन्वात्मभेदे किं मानम् ? प्रत्यक्षमिति चेन्न;   
तस्यामूर्तद्रव्यत्वेन बाह्येन्द्रियाविषयत्वात् । नाप्यहं सुखी अहं   
दुःखीत्यादिमानसप्रत्यक्षेणात्मभेदसिद्धिः । तत्प्रत्ययस्य   
भेदप्रयोजकत्वाभावात् । न च आत्मानः परस्परं भिन्नाः,   
परस्परविरुद्धधर्माश्रयत्वात्, दहनतुहिनवदित्यनुमानं मानमिति   
वाच्यम्; परस्परविरुद्धधर्माणां तदवच्छेदकोपाधिपरिकल्पिततया   
आत्मनिष्ठत्वाभावाद्धेतोरसिद्धेः । न ह्येकस्मिन् घटाकाशे   
रजोधूमादिभिर्युज्यमाने मठाकाशादयोऽपि युज्यन्ते ।   
तस्मात्परिदृश्यमानस्य भेदस्यौपाधिकतयात्मभेदः कथमिति चेत्,   
उच्यते -- आत्मानो भिन्नाः, परस्परविरुद्धजन्ममरणादिधर्मवत्त्वात्,   
यदेवं तदेवं, यथा घटपटादि । न चात्मनां जन्माद्यभावेन   
हेतोरसिद्धिः । देहादेरेव जन्माद्यपगमे तत्र चैतन्यमेव न दृश्यते ।   
अतश्चैतन्ययुक्त एव देहादिरुत्पद्यते ॥  
  
१८) ननु नित्यस्य चैतन्यस्य कथमुत्पत्तिः ? यथा तव नित्यानां   
देहेन्द्रियादीनामुत्पत्तिस्तथात्मनोऽपि सम्भवति । अथैवंरूपेण   
दहेन्द्रिया दयो न नित्याः, किं तु कारणात्मनेति ब्रूषे तदा   
ममाप्यात्मानोऽवच्छिन्नरूपेणोत्पत्यादिमन्तः, अनवच्छिन्नास्तु नित्या इति   
सिद्धमुत्पत्तिलयधर्मकत्वमात्मनाम् । ननु यथा उत्पत्त्यादयो धर्माः   
कुम्भकलशोदञ्चनादीनां, न तु तदवच्छिन्नस्याकाशस्य ।   
एवमुत्पत्त्यादयो धर्मा देहादीनामेव । न तु तदवच्छिन्नस्यात्मन इति   
चेन्न; आत्मधर्मस्यैव भोजनगमनादिविषयकस्येच्छादेर्भिन्नत्वे-  
नैवात्मभेदसिद्धेः । न च तस्याप्यौपाधिकत्वम्; तस्यात्मनो रूपं   
दृक्क्रियानन्त्यलक्षणम् इति लक्षणाभिधानात् । न च भिन्नतया   
मेयत्वेनात्मनां मातृत्वं न सिद्ध्येदिति वाच्यम् ।   
मेयत्वमातृत्वयोर्विरोधाभावात् । अन्यथा आत्मानां मेयत्वायोगेन   
शिवस्य सर्वज्ञत्वं भज्येत । किञ्चैकस्य मुक्तौ सर्वेषां मुक्तिः   
प्रसज्येत । न चेष्टापत्तिः । प्रपञ्चस्य युगपद्विनाशप्रसङ्गात् । तथाच   
मोक्षे यत्नोऽपि विफलः स्यात् । तस्माद्भिन्ना एवात्मानः ॥  
  
१९) तथा चोक्तं श्रीमत्पौष्करे --  
  
ऋषयः --  
  
आत्मानो बहवः प्रोक्ता बहुत्वं केन गम्यते ।  
नाध्यक्षगम्यं तत्तावन्नानुमाविषयं ततः ॥  
भेदस्य मेयधर्मत्वान्माता मेयः कथं भवेत् ।  
न हेतुसाधनाभावोऽप्यात्मभेदोपपादकः ॥  
सोपाधिकात्मधर्मस्य भेदात्सोपाधिकान्तरे ।  
यथैकस्मिन् घटाकाशे रजोधूमादिभिर्युते ॥   
न सर्वे सम्प्रयुज्यन्ते तद्वज्जीवाः सुखादिभिः ।  
तस्मादेकात्मभावेऽस्मिन् परिहारो विधीयताम् ॥  
  
ईश्वरः --  
  
आत्मानो बहवो जन्ममरणादिविभेदतः ।  
जन्मनाशादयो धर्मा दृश्यन्ते भिन्नवस्तुषु ॥  
ततस्तु जन्मनाशाद्या आत्मनो भेदकाः स्थिताः ।  
न देहस्यैव जन्माद्या देहाद्यैः सह चात्मनाम् ॥  
देहादेर्यदि जन्माद्या न स्याच्चैतन्यदर्शनम् ।  
तद्देहे जातबालानामपि चैतन्यमिष्यते ॥  
चैतन्येनावियुक्तः सन् देहादिरुपजायते ।  
जन्मादिभेदवन्तोऽतो देहाश्चिद्भेदसाधकाः ॥  
चैतन्यस्येह नित्यस्य कथं जन्मेति चेन्मतिः ।  
अत्यल्पमिदमेते च नित्या देहेन्द्रियादयः ॥  
नासतो विद्यते भावो नाभावो विद्यते सतः ।  
तस्मादेकात्मवादोऽयं कल्पितो मूढचेतनैः ॥  
  
ऋषयः --  
  
अथाकाशं यथा कुम्भकलशोदञ्चनादिषु ।  
एकमेव स्थितं तद्वद्देहेष्वात्मा व्यवस्थितः ॥  
  
ईश्वरः --  
  
तच्चैकरूपमाकाशं नैवं चैतन्यमिष्यते ।  
भोक्तुमिच्छा यदैकस्य गन्तुमिच्छापरस्य च ॥  
तदेवमात्मचैतन्यं भिन्नरूपमिव स्थितम् ।  
यद्यभिन्नं तु सर्वेषां भोक्तुमिच्छैकदा भवेत् ॥  
  
ऋषयः --  
  
सोपाधिकात्मधर्मस्य भेदादिति ननूदितम् ।  
  
ईश्वरः --  
  
अणोरभेदे संसिद्धे तथा वक्तव्यमग्रजाः ॥  
युक्तिभिः साधिते भेदे नासिद्धिस्वीकृतिः शुभा ।  
अत एव घटाकाशे रजोधूमादिभिर्युते ॥  
न सर्वे सम्प्रयुज्यन्ते यथान्ये तन्न दूषणम् ।  
भेदस्य मेयधर्मत्वादिति यच्चोदितं पुरा ॥  
स च हेतुरसिद्धोऽत्र मेयामेयार्थयोर्धृतः ।  
भेदोऽप्युभयनिष्ठः स्यान्न च मातुरमेयता ॥  
शिवस्य मेया ह्यात्मानो न चेत्सर्वज्ञताक्षतिः ॥ इति ॥  
(पौ पशु प श्लो ७४-९१)  
  
अन्यत्र --  
  
स्थितायां सर्वतो मुक्तौ भवोच्छेदः प्रसज्यते ।  
न चास्ति स भवोच्छेदस्तेन ते बहवो मताः ॥ इति ॥  
  
२०) एवं चात्मनो देहाद्यन्यत्वनित्यत्वचिद्रपत्वकर्तृत्वनानात्वानि   
च सिद्धानि । सर्वज्ञत्वमपि स्वतः सिद्धम् । किञ्चिज्ज्ञत्वं तु   
मलरूपकारणात् । तदुक्तं तत्रैव --  
  
अणोः प्रत्यक्षसिद्धत्वान्नानुमाध्यक्षबाधिका ।  
नेहा ग्राहकता बुद्धेः साधितत्वाज्जडत्वतः ॥  
किं चैतद्ग्राहकत्वं च न भेदादात्मनां स्थितम् ।  
स्वरूपं तु ततस्तेषां ग्राहकत्वेन संस्थितिः ॥  
न चांशेन पदार्थानां विचारः शोभते क्वचित् ।  
-----------------------------------------------------------  
तद्वत् स्वतोऽमी सर्वज्ज्ञाः किञ्चिज्ज्ञत्वं तु कारणात् ।  
निरुद्धं येन सार्वज्ञ्यं स मलः परिपठ्यते ॥ इति ॥  
(पौ पशु प श्लो ११०-११२, ११४)  
  
२१) नन्वयं साकारो निराकारो वा ? आद्येऽपि दृश्याकारो वा   
दृश्यादृश्याकारो वा ? नाद्यः । देहमध्येऽन्यस्यादर्शनात्; न द्वितीयः;   
दृश्यादृश्यत्वयोरेकत्र विरोधात् । काष्ठाग्निवच्छाखाचन्द्रवच्चोभय-  
मपि कालभेदेन सम्भवतीति चेत्, न; तद्वदेव कदाचिददर्शनप्रसङ्गात् ।   
नापि तृतीयः; सूक्ष्मशरीराव्यतिरेकप्रसङ्गात् । नापि निराकारः;   
तत्सम्बन्धेन शरीरे चेष्टाद्ययोगात् । न ह्याकाशसंयोगेन   
कुत्रचिच्चेष्टा भवति; चेष्टावत्संयोगस्यैव दृतिप्रभृतिषु   
चेष्टाजनकत्वदर्शनात् । किं चात्मनश्चिद्रूपत्व इन्द्रियाणां   
वैयर्थ्यमापतेत् । न हि चितो ज्ञातृत्वेऽचित्साहित्यमपेक्ष्यत इति युक्तम् । अपि   
चात्मनो व्यापकत्वे   
ललाटादिनियतदेशवृत्तित्वायोगेनावस्थापञ्चकानुपपत्तिप्रसङ्ग   
इत्यनुपपत्तिपराहृतमात्मस्वरूपमिति; उच्यते -- निराकार एवायमात्मा । न   
चैवं शरीरे चेष्टानुपपत्तिः; क्रियाशक्त्या तदुपपत्तेः न च तस्याः   
सर्वदा सद्भावेन चेष्टापि सर्वदा स्यादिति वाच्यम्; तस्या   
आणवावृतत्वेनासत्कल्पतयाभिव्यञ्जकबुद्धिवृत्तिरूपसंरम्भसापेक्ष  
-तया कार्यस्य कादाचित्कत्वोपपत्तेः । न चैवं संरम्भ एव   
चेष्टाप्रयोजकोऽस्तु, किं क्रियाशक्त्येति वाच्यम्; संरम्भमात्रस्य   
जडधर्मतया चेष्टाप्रयोजकत्वानुपपत्तेश्चेतनशक्तेरावश्यकत्वात्-  
संरम्भोत्पादनाय क्रियाशक्तेरावश्यकत्वाच्च ।   
ज्ञानक्रिययोर्मूर्तित्वोपचारेण मूर्तिमानपि भवति ।   
एवमात्मनश्चिद्रूपत्वेऽपि नेन्द्रियापेक्षानुपपत्तिः ।   
चैतन्यशक्तेर्मलावृतत्वेन तदभिव्यक्तये बुद्धिरूपबोधोत्पादनाय   
तदपेक्षोपपत्तेः । बुद्धिवृत्तेर्जडत्वेन तदभिव्यक्तचिच्छक्तेरेव   
प्रकाशकत्वात् । एवं व्यापकत्वेऽप्यस्य न काप्यनुपपत्तिः ।   
जाग्रदाद्यवस्थापरिकरस्य ललाटादिवृत्तित्वेन तदवच्छिन्नस्यापि   
ललाटादिनियतदेशकत्वोपपत्तेः । सूक्ष्मदेहस्य गतिमत्त्वेन   
तदवच्छिन्नस्य सकलावस्थस्य परलोकगत्याद्युपपत्तेश्च ॥  
  
२२) तथा हि -- आत्मनस्तिस्रोऽवस्थाः । केवलावस्था, सकलावस्था,   
शुद्धावस्था चेति । तत्र यदा द्विविधेन देहेन प्राणेन्द्रियान्तःकरणैश्च   
विनाकृतोऽत एवाभिव्यञ्जकविधुरतयाणवावतसङ्कल्पज्ञानक्रिया-  
शक्तिः किमप्यबुध्यमान आस्ते तदा केवलावस्था । यदा   
सूक्ष्मदेहेनान्नमयप्राणमयमनोमयविज्ञानमयानन्दमय-  
कोशैश्चावच्छिन्नस्तदा सकलावस्था । यदा कर्मसाम्ये   
तन्नियतशक्तिनिपाते च सति   
गुरुकृपावशाच्छिवानन्दाभिव्यक्तेर्मलत्रयनिवृत्त्या   
शिवैक्याभिव्यक्तिस्तदा शुद्धावस्था । तत्र सकलावस्थातः   
केवलावस्थाप्राप्तिसमयेऽवस्थाभेदः पञ्चविधः ।   
नादादिपृथिव्यन्तषट्त्रिंशत्तत्त्वैः सह यदा ललाटस्थः सर्वान्   
विषयाननुभवति तदा सप्रतिभा जाग्रदवस्था । सैव सकलावस्था ।   
विषयभोजकादृष्टाभावेन प्रेरकाणि शुद्धानि पञ्चतत्त्वानि   
भोजयितृकाणि सप्ततत्त्वानि पञ्चमहाभूतानि च; एतेषु   
सप्तदशसूपरतेषु श्रोत्रादीनि पञ्च, वागादीनि पञ्च,   
मनोबुद्ध्यहङ्कारचित्तानि चत्वारि, शब्दादीनि पञ्च, तात्त्विकानि   
वचनादीनि पञ्च, प्राणादीनि दश चेत्येतैः सह क्षेत्रज्ञनामक आत्मा   
पञ्चत्रिंशो यदा मुखे तिष्ठन्नपि   
प्रेरकभोजयितृकाण्डयोर्निर्व्यापारत्वेनाणवातिशयाज्जाग्रन्नपि विषयान्   
सम्यङ्न जानाति तदा अप्रतिभा जाग्रत् । सूक्ष्मदेहभोगनिमित्तानि   
शब्दादीनि पञ्च, वचनादीनि पञ्च, प्राणादीनि दश,   
मनोबुद्ध्यहङ्कारचित्तानि चत्वारि, एतैः सह पञ्चविंशकः   
क्षेत्रज्ञनामक आत्मा यदा कण्ठे स्थितो व्यावहारिकविषयान्विहाय   
तात्कालिकप्रतिभासिकविषयाननुभवति तदा स्वप्नावस्था ।   
स्थूलसूक्ष्मदेहभोगान् त्यक्त्वा यदा हृदये चित्तप्राणवायुभ्यां सह   
तृतीय आत्मा तिष्ठति तदा सुषुप्त्यवस्था । यदा नाभिस्थाने प्राणवायुना   
द्वितीय आत्मा तिष्ठति तदा तुरीयावस्था । यदा तु मूलाधारे   
तत्त्वतात्त्विकादीन् सर्वान्विहाय आत्मैवैक आणवावृतस्तिष्ठति तदा   
तुर्यातीतावस्था । सैव नित्यकेवलावस्थेत्यादिना केवलावस्था चतुर्विधा ॥  
  
२३) ननु महाप्रलये तत्त्वातात्त्विकादीनां सर्वेषां   
लीनत्वादात्मनः केवलत्वेनावस्थानं सम्भवतु; इदानीं   
तत्त्वानामाप्रलयावस्थायिनां विभोरात्मनश्च सत्त्वेऽपि कथं   
तत्तद्व्यापाराभाव इति चेत्, सत्यं, अग्नेरयसश्च सत्त्वेऽपि   
संयोजकपुरुषव्यापाराभावाद्यथायसो न दाहक्त्वं तथा   
विद्यमानानामपि तत्त्वानां भोजकादृष्टाभावप्रयुक्तायाः   
शिवशक्तिप्रेरणाया अभावान्न विषयभोजकत्वम् । तदुक्तं --  
  
अयसाग्नेर्यथा योगो वियोगोऽग्नेर्यथायसा ।  
तत्त्वानामात्मनश्चैव शक्त्या कर्मवशाद्भवेत् ॥ इति ॥  
  
२४) अथ निर्मलजाग्रदाद्यच्यते --   
अकारोकारकारबिन्दुनादाधिष्ठातृशिवशक्तियोगेन निर्मलान्तःकरण   
आत्मा हृदये तिष्ठन् सर्वं दृश्यमानं प्रपञ्चं शिवाकारतया   
वैषयिकसुखं च स्वरूपानन्दतयानुभवति तन्निर्मलजाग्रत् ।   
जाग्रदवस्थाकारणस्याकारस्योकारे वाह्यविषयग्राहकस्य   
मनसश्चाहङ्कारे लये सति अहङ्कारादिचतुष्टयस्योकारादिचतुष्टयेन   
सह कण्ठे सोहम्भावनयावस्थानं निर्मलस्वप्नः ।   
स्वप्नावस्थाकारणस्योकारस्य मकारे   
अहमित्यभिमानकारणस्याहङ्कारस्य च बुद्धौ लये सति   
बुद्ध्यादित्रयस्य तत्प्रेरकस्यमकारादित्रयस्य च   
सुषुप्तिस्थानभूततालुमूले   
देहेन्द्रियवृत्तिरहितवाचामगोचरज्ञेयज्ञातृज्ञानत्रिपुटीरूपेणावस्थान्  
अं निर्मलसुषुप्तिः । सुषुप्त्यवस्थाकरणमकारस्य बिन्दौ   
निर्णायकबुद्धेश्च चित्ते लये सति चित्तसहितात्मनो बिन्दुनादाभ्यां सह   
तुर्यावस्थास्थानभूते भ्रूमध्ये बाह्यान्तःकरणव्यापारराहित्येन   
ज्ञप्तिमात्रेणावस्थानं निर्मलतुरीयम् ।   
तुर्यावस्थाकारणबिन्दुनादयोः कुटिलायां चित्तस्य च प्रकृतौ लये सति   
तुर्यातीतावस्थास्थानब्रह्मरन्ध्र आत्मनोऽन्तर्बहिर्व्यापितयैकस्यैव   
तिष्ठतोऽखण्डाकारसच्चिदानन्दाद्वयपरिपूर्णशिवानन्याभिव्यक्तिः,   
सैव निर्मलतुर्यातीतम् । तदेव शुद्धावस्था ।  
  
२५) तदुक्तं सिद्धान्तसारावल्याम् --  
  
बाह्यान्तःकरणैरणोः स्वविषयज्ञानं तु जाग्रत्ततः  
स्वप्नोऽन्तःकरणस्थवृत्तिविषयज्ञानं सुषुप्तिः परम् ।  
देहे त्विन्द्रियवृत्तिहीनमवचोग्राह्या मतिस्तुर्यकं   
देहाक्षोपरतौ स्वचिन्मतिरथातीतं शिवत्वोदयः ॥ इति ॥  
(सि सा -- योगपादे श्लो ८)  
  
सिद्धान्तबोधे च --  
  
जाग्रत्कारणमेवार्णयोगसंवेदनं हृदि ।  
उभयेन्द्रियवृत्त्याथ लीनमाकारवेदनम् ॥  
स्वप्नोऽन्तःकरणैरेव केवलैर्गलदेशतः ।  
पूर्वविषयाख्याणुयोगेन संवेदनं यदा ॥  
लीनान्तकरणं वृत्तेः सुषुप्तिस्तालुदेशतः ।  
बुन्दूदयस्तु तुर्यं तु भ्रूमध्ये व्यतिरेकतः ॥  
कार्यकारणयोरत्र वृत्त्यार्थादेश्च सङ्ग्रहः ।  
सर्वार्थदृक्क्रियावृत्तिहेतोर्नादस्य वेदनम् ॥  
तुर्यातीता च रन्ध्रोऽत्र दण्डान्तादेश्च सङ्ग्रहः ॥ इति ॥  
  
२६) तदेवमवस्थाभेदोपेतो मलसम्बद्धचिद्रूपो व्यापकः पश्रुरिति   
सिद्धम् ; एष च पशुरूपाधिभेदेन त्रिविधः सकलः प्रलयाकालो   
विज्ञानाकलश्चेति । तत्र सकलो नाम मलोपरुद्धदृक्छक्तित्वे सति   
तत्प्रसाराय कलादिमत्त्वे सति भोगाय कर्मसम्बद्धः । प्रलयाकलो नाम   
प्रलये उज्झितकलत्वे सति दीक्षया प्रायश्चित्तेन भोगाद्वा   
अशुद्धाध्वविषयकर्मपरिक्षयवत्त्वे सति   
भोक्ष्यमाणमिश्राध्वकर्मणा स्ववशीकृतकलासम्बन्धवान् ।   
विज्ञानाकलो नाम विज्ञानादिना सर्वकर्माणि कलाश्च विहाय   
दृक्क्रियावरकाणवमलमात्रयुक्तो विज्ञानकेवलः ।  
  
२७) तथा चोक्तं श्रीमत्पौष्करे --  
  
पशवस्त्रिविधा ज्ञेयाः सकलः प्रलयाकलः ।  
विज्ञानाकल इत्येषां शृणुध्वं लक्षणं क्रमात् ॥  
मलोपरुद्धदृक्छक्तिस्तत्प्रसृत्यै कलादिमान् ।  
भोगाय कर्मसम्बन्धः सकलः परिपठ्यते ॥  
प्राग्वन्निरुद्धदृक्छक्तिः कर्मपाकात्कलोज्झितः ।  
कर्मणैष्यत्कलायोग्यो यस्स च प्रलयाकलः ॥  
मलोपरुद्धशक्तित्वाच्छून्यकल्पस्वदृक्क्रियः ।  
तृतीयः पठ्यते तन्त्रे नाम्ना विज्ञानकेवलः ॥ इति ॥   
(पौ पशु श्लो २-५)  
  
२८) तत्र   
सकलानामवस्थानमशुद्धमायाधोभागेऽशुद्धाध्वनि ।   
प्रलयाकलानां तु अशुद्धमायामध्यभूतमिश्राध्वनि ।   
विज्ञानकेवलानामशुद्धमायोपरि शुद्धविद्याधोभागे ।   
एतच्चावस्थानं विभुत्वेऽप्युपाधिवशाल्लक्ष्यते । तदुक्तं तत्रैव --  
  
मायादावुदरे चान्ते क्रमेणैषां व्यवस्थितिः ।  
अवस्थानं च बन्धेन लक्ष्यतेऽणोर्विभुत्वतः ॥ इति ॥  
(पौ पशु प श्लो ६)  
  
२९) ननु विज्ञानकेवलानां मलमात्रावृतत्वेन मलस्य च   
व्यापकतया एकदेशे मायान्ते कथमवस्थानम् ? उच्यते --   
अशुद्धमायाया भुक्तत्वेन   
तत्रेच्छाभावाद्भोक्ष्यमाणशुद्धमायायाश्च वुभुक्षितत्वेऽपि   
तत्प्रापकशिवेच्छाया अभावात्तयोर्मध्येऽवस्थानमित्युक्तम् । ते च   
शिवेच्छया शुद्धाध्ववर्तिनो भवन्ति । तद्वर्तिनामपि तेषां न सकलत्वम्   
। किं तु शिवेच्छया अधिकारमलसहितत्वेन केवलं विज्ञानकलत्वमेव ।   
विज्ञानरूपा कला येषामिति विज्ञान कलाः ॥  
  
३०) तथा चोक्तं श्रीमत्पौष्करे --  
  
ॠषयः --  
  
विज्ञानकेवलाणूनां बन्धस्तु मल एव हि ।  
मलस्य व्यापकत्वेन मायान्ते संस्थितिः कथम् ॥  
  
ईश्वरः --  
  
भद्रं विप्रा महाप्राज्ञाः शुद्धाध्वा यः पुरोदितः ।  
भोक्ष्यमाणतया तस्य भुक्तत्वेनेतरस्य च ॥  
अर्थादेव स्थिता मध्ये प्रोक्ता विज्ञानकेवलाः ।  
विज्ञानकेवलाः साक्षात्त एव मुनिपुङ्गवाः ॥  
शुद्धाध्ववर्तिनः पश्चाद्भविष्यन्ति शिवेच्छया ।  
अणोर्नियामकत्वेन मायावच्छुद्धवर्त्मनः ॥  
तद्वर्तिनो न सकलाः किं तु विज्ञानकेवलाः ।  
अधिअकारमलोपेताः शिवेच्छानुमताः सदा ॥ इति ॥  
(पौ पशु प श्लो ७ -- ११)  
  
३१) तेषां मायाकर्मराहित्ये हेतुरपि तत्रैवोक्तः --  
  
विज्ञानकेवलानं तु सिद्ध्यै युक्तिरिहोच्यते ।  
कलातत्त्वान्तरोधिन्या दीक्षया ज्ञानतोऽपि वा ॥  
योगेन भोगतो वाथ सन्न्यासाद्वा परिक्षये ।  
कर्मणां तु तदायत्तमायायाश्च परिक्षयात् ॥  
मल एकोऽवशिष्टः स्यात्तस्माद्विज्ञानकेवलाः ।  
बौद्धादिदृष्टिमुक्तानां कैवल्यमपि नेष्यते ॥  
यतस्तद्बुद्धितत्त्वोर्ध्वकर्मणामपरिक्षयः ।  
सकला एव ते ज्ञेयाः कलायोगो यतः स्थितः ॥  
एवमेवाणवो युक्तिसिद्धाः प्रलयकेवलाः ।  
तत्त्वानामुपसंहारे प्रलयात्कर्मणोऽथ वा ॥  
त्यक्तसूक्ष्मबहिर्देहा एष्यद्भोगनिबन्धनैः ।  
अपक्वैः कर्मभिर्युक्ता इष्यन्तां प्रलयाकलाः ॥  
सकलास्तु कलायोगात् सूक्ष्मा स्थूला च सा द्विधा ।  
प्रतिपुन्नियतं तत्त्वं कलाद्यवनिपश्चिमम् ॥ इति ॥  
(पौ पशु प श्लो १२-१८)  
  
३२) विज्ञानकेवलाश्च प्रशान्तकलुषा अप्रशान्तकलुषाश्चेति   
द्विविधाः । तेषु कांश्चन मलपरिपाकं निरीक्ष्यैव शिवः   
शुद्धाध्वन्यधिकारे योजयति । कांश्चिद्भोगाख्ये तत्त्वे योजयति । तत्र   
योजिताश्च तेऽभीप्सितविविधभोगान् भुञ्जानाः पत्युरिच्छयाधिकारेषु   
प्रवर्तन्ते । ये त्वीश्वरतत्त्वं प्रापिता अधिकारगुणोपेता   
महान्तश्चक्रवर्तिनो यथापूर्वगुणोत्तरा अष्टावनन्ताद्या विद्येश्वराः ।   
केचन पुनर्विद्याख्यं तत्त्वं प्राप्ताः सप्तकोटिमहामन्त्राः । एतेषां   
मध्ये यस्य स्वाधिकारे वैराग्यं जायते तं   
मलपरिपाकानुगुण्येनैवेश्वरोऽनुगृह्य परमां मुक्तिं प्रापय्य   
सादाख्यतत्त्वगतानां पदे ईश्वरतत्त्वगतन्, ईश्वरतत्त्वगतानां पदे   
विद्यातत्त्वगतान्, तत्रत्यानां पदे मायामस्तकगतांश्च योजयति ।  
  
३३) तदुक्तं श्रीमत्पौष्करे --  
  
इच्छयैवानुगृह्यादौ शिवो विज्ञानकेवलान् ।  
मलपाकमपेक्ष्यैव कांश्चिच्छुद्धाध्वगोचरे ॥  
योजयत्यधिकारेषु कृत्वा दृक्क्रिययोत्कटान् ।  
तत्त्वे भोगाह्वये चान्यान् योजयत्यीश्वराह्वये ॥  
अन्यान् विद्याह्वये तत्त्वे सर्वज्ञान्बलशालिनः ॥  
सदाशिवगुणोपेता भोगाख्यं तत्त्वमाश्रिताः ।  
मनोऽभिलषितान्भोगान्भुञ्जाना विविधानपि ॥  
पतिकृत्याधिकारेषु प्रवृत्ताः पत्युरिच्छया ।  
ये प्राप्तास्तत्त्वमैशानं विशेषेण क्रियाधिकाः ॥  
अधिकारगुणोपेता महान्तश्चक्रवर्तिनः ।  
अष्टावनन्तसूक्ष्माद्या यथापूर्वं गुणाधिकाः ॥  
अतिसौन्दर्यलावण्या अक्षीणमनसः सदा ।  
विद्याविद्याद्वयं प्राप्ताः सङ्ख्यया सप्तकोटयः ॥  
प्रशान्तकलुषाः सर्वे महात्मानोऽमितौजसः ।  
एतेषां यस्य वैराग्यमुपजातं महात्मनः ॥  
किमेतेनाधिकारेण श्रेयसः परिपन्थिना ।  
इति तं परमेशानो मलपाकमपेक्ष्य सः ॥  
स्वेच्छयैवानुगृह्णाति मुक्तिव्यक्त्यर्थया दृशा ।  
ततो मुक्त्यर्थमासन्नं कनिष्ठं तत्पदे विभुः ॥  
नियुनक्त्यनुगृह्यान्यं तत्पदे नियुनक्त्यपि ॥ इति ॥  
(पौ पशु प श्लो ४९- ५८)  
  
३४) एवं प्रलयाकला अपिद्विविधाः । पक्वमला अपक्वमलाश्चेति । तत्र   
शिवः पक्वमलाननुगृहा तेभ्यो भुवनपतित्वं ददाति । प्रलयकालेषु   
अपक्वमलाः प्राकृतभोगकर्मवशात्पुर्यष्टकदेहयुताश्च सकला   
भवन्ति । तदुक्तं तत्रैव --  
  
स्वेच्छयैवानुगृह्णाति प्रलयाणूनपीश्वरः ॥ इति ॥  
(पौ पशु प श्लो १९)  
  
अन्यत्र च --  
  
प्रलयाकलेषु येषां पक्वे मलकर्मणि व्रजन्त्यन्ये ।  
पुर्यष्टकदेहयुक्तां योनिषु निखिलासु सूक्ष्मकर्मवशात् ॥  
कांश्चिदनुगृह्य वितरति भुवनपतित्वं महेश्वरस्तेषाम् ॥ इति ॥  
  
३५) सकला अपि त्रिविधाः; सांसिद्धिकवैनयिकप्राकृतभेदात् । तत्र   
सांसिद्धिको नाम पूर्वजन्मनि   
कृतश्रवणमनननिदिध्यासनोऽनिष्पन्नशिवसाक्षात्कारस्तदर्थं   
शुकवामदेवजडभरतादिवत्परिगृहीतदेहोऽविच्छिन्ननिदिध्यासनवास-  
नया शिवावानुग्रहाच्छिवसाक्षात्कारवान् । वैनयिको नाम गुरौ   
विनयशीलः सन् दीक्षां लब्ध्वा मनोवाक्कायिकशिवधर्मैः शुद्धः   
लौकिकशिवशास्त्रयोः परिज्ञानवान् । तदनुग्रहप्रकारं दीक्षापरिच्छेदे   
वक्ष्यामः । प्राकृतो नाम स्वप्नज्ञानवत् ज्ञाताज्ञातबोधः   
प्रकृतिजन्यदेहेन्द्रियादिष्वात्माभिमानवान् । तदुक्तं श्रीमृगेन्द्रे --  
  
विशिष्टधर्मसंस्कारसमुद्दीपितचेतसाम् ।  
गुणः सांसिद्धिको भाति देहापायोऽपि पूर्ववत् ॥  
लोकधीगुरुशास्त्रेभ्यो भाति वैनयिको गुणः ।  
सम्मार्जितो वैनयिको मनोवाक्तनुचेष्टया ॥  
प्राकृतो देहसंयोगे व्यक्तः स्वप्नादिबोधवान् ॥ इति ॥  
(प्र १०, श्लो २६-२८)  
  
३६) अस्य च सकलस्य बन्धमोक्षप्रकाराववस्थाभेदश्च   
श्रीमत्किरणे प्रतिपादितः ।  
  
गरुडः --  
  
यद्येवं स पशुस्तावत् कीदृशो बद्ध्यते कथम् ।  
मुच्यते कथमाख्याहि सन्देहविनिवृत्तये ॥  
  
भगवानुवाच --  
  
पशुर्नित्यो ह्यमूर्तोऽज्ञो निष्क्रियो निर्गुणोऽप्रभुः ।  
व्यापी मायोदरान्तस्थो भोगोपायविचिन्तकः ॥  
तस्याशुद्धस्य सम्बन्धं समायाति शिवात्कला ।  
तयोद्बलितसामर्थ्योऽविद्यादर्शितगोचरः ॥  
रागेणरञ्जितश्चापि प्रधानेन गुणात्मना ।  
बुद्ध्यादिकरणानीकसम्बन्धाद्बध्यते पशुः ॥  
ततो नियतिसंश्लेषात्स्वार्जिते विनियम्यते ।  
कालेन कालसङ्ख्यानकार्यभोगविमोहितः ॥  
एवं तत्त्वकलाबद्धः किञ्चिज्ज्ञो देह संयुतः ।  
मायाभोगपरिष्वक्तस्तन्मयः सहजावृतः ॥  
ततः सुखादिकं कृत्स्नं भोगं भुङ्क्ते स्वकर्मतः ।  
समे कर्मणि सञ्ज्ञाते कालान्तरवशात्ततः ॥  
तीव्रशक्तिनिपातेन गुरुणा दीक्षितो यदा ।  
सर्वज्ञः स शिवो यद्वत् किञ्चिज्ज्ञत्वविवर्जितः ॥  
शिवत्वव्यक्तिसम्पूर्णः संसारी न पुनस्तदा ।  
एवं क्रमेण बद्धः स मुच्यते क्रमयोगतः ॥  
केवलः सकलः शुद्धस्त्र्यवस्थः पुरुषः स्मृतः ।  
मलिनत्वाच्चितेर्मोक्षः प्राप्यते निर्मलाच्छिवात् ॥  
पशुरेवंविधः प्रोक्तः किमन्यत्परिपृच्छसि ॥ इति ॥  
(किर पशु प श्लो १४-२४)  
  
३७) एतद्भेदोपाधिभूतमलमायाकर्मणां लक्षणं पाशपटले   
वक्ष्यते । नन्वात्मनि सिद्धे तद्भेदो युज्यते । तत्सद्भावे किं मानम् ?   
उच्यते; चेष्टमानो देहादिश्चेतनाधिष्ठितो भवितुमर्हति, जडत्वात्, घटवत्;   
एवं च जडप्रवर्तकत्वेनात्मा सिद्धः । यथा वा ईश्वरकर्तृकं   
तनुकरणभुवनादिकं कस्यचिदुपभोगाय भवितुमर्हति, जडत्वात्; न   
चेश्वर एव तदुपभोक्ता, तस्यावाप्तसकलकामत्वात् । नापि भुवनादिकमपि   
तदुपभोक्तृ; स्वस्यैव भोग्यभोक्तृत्वासम्भवात् । न च वैयर्थ्यम् ;   
प्रेक्षावत्कार्यत्वात् । तस्मात्पारिशेष्याज्जडेश्वरयोरन्येन तदुपभोक्त्त्रा   
भवितव्यम् । स चात्मेति सिद्धम् ।  
  
३८) तदुक्तं श्रीमत्पौष्करे --  
  
ऋषयः --  
  
सत्यात्मनि च संसिद्धे प्राक्प्रोक्तं सफलं भवेत् ।  
तत्सद्भावे ततः शम्भो ! प्रमाणमभिधीयताम् ॥  
  
ईश्वरः --  
  
प्रवर्तमानो देहादिश्चेतनाधिष्ठितः सदा ।  
स्वतः प्रवृत्तिशून्यत्वाज्जडत्वेन घटादिवत् ॥  
यस्तु प्रवर्तकः सोऽयमात्मेति परपठ्यते ॥ इति ॥  
(पौ पशु प श्लो ५९-६१)  
  
३९) श्रीमन्मृगेन्द्रे च --  
  
कार्यं क्षित्यादि कर्तेशस्तत्कर्तुंर्नोपयुज्यते ।  
न स्वार्थमप्यचिद्भावान्नानर्थ्यं कर्तृगौरवात् ॥  
परिशेष्यात्परार्थं तत् क्षेत्रज्ञः स परस्तयोः ।  
परो देहस्तदर्थत्वात् परार्थाः क्ष्मादयो ननु ॥  
कायोऽप्यचित्त्वादान्यार्थ्यं सुतरां प्रतिपद्यते ।  
चेतनश्चेन्न भोग्यत्वाद्विकारित्वाच्च जातुचित् ॥  
भोग्या विकारिणो दृष्टाश्चिद्विहीनाः पटादयः ॥ इति ॥  
(मृ प्र ६ श्लो। २-५)  
  
इति श्रीमदतिवर्णाश्रमाचार्यवर्यशैवपरिपालकशिवाग्रयोगीन्द्र-  
ज्ञानशिवाचार्यविरचितायां शैवपरिभाषायां   
पशुपदार्थनिरूपणं नाम   
तृतीयः परिच्छेदः ॥  
  
  
  