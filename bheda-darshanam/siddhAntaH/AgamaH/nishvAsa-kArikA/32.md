+++
title = "३२"

+++
  
  
  
देव्युवाच   
  
  
मनो हि चलते नित्यं प्रवह्वञ्चलते बलात् ।  
समाधिस्थोऽपि देवेश कथं तिष्ठति निश्चलः ॥ १ ॥  
  
  
ईश्वरः   
  
प्। २१९)  
  
कर्मसन्यासयोगञ्च मतियोगं महत्तथा ।  
योगः पञ्चविधः प्रोक्तः पुनरावृत्तिलक्षणः ॥ २ ॥  
  
पुनरावृत्तियोगेन ये सत्ता वरवर्णिनी ।  
तेषां हि चलते नित्यं कर्मासक्तमनस्सदा ॥ ३ ॥  
  
  
देव्युवाच   
  
  
कर्मयोगञ्च संयासं मतियोगं महत्तथा ।  
एतेषां श्रोतुमिच्छामि भगवन् वक्तुमर्हति ॥ ४ ॥  
  
  
ईश्वरः   
  
  
अभिमानात्मकं योग कर्मशब्दाभिशब्दितम् ।  
तदेवं कृतकृत्यः सन् न्यस्ते सन्यास उच्यते ॥ ५ ॥  
  
प्। २२०)  
  
सह तैश्चैव वैराग्यं संयोगः प्रकृतेर्जयः ।  
अतीत्य प्रकृतौह्यष्टौ वर्तन्ते पुरुषेश्वरा ॥ ६ ॥  
  
चत्वारः कथिता योगा महद्योगं यथा भवेत् ।  
उपर्युपरि वर्तन्ते योगिनो योगवर्धनौ ॥ ७ ॥  
  
तथैव च प्रलीयन्ते योगधर्मास्वकर्मसु ।  
द्वैतभावार्थसंसिद्धा पुनः सृष्टिं व्रजन्ति ते ॥ ८ ॥  
  
अणिमादिगुणा लक्षाद्रूपादिग्रहणात्मिकाः ।  
निरोधाद्योगसंसिद्धिः मोक्षस्तेषां न विद्यते ॥ ९ ॥  
  
अणिमादिगुणान् प्राप्य अङ्गविङ्कान् महेश्वरान् ।  
नासौ सायुज्यमाप्नोति न भवेद्यावदेकता ॥ १० ॥  
  
प्। २२१)  
  
ओङ्कारतत्पराधे तु रेचके पूरके स्थिताः ।  
न तेषां तु परं स्थानम् आत्मेन्द्रियनिषूदनात् ॥ ११ ॥  
  
प्रणवो वायुरधो नाडी उदानोर्ध्वं व्यवस्थितम् ।  
एतत्संशययोगीनां गतानां पुनरागमः ॥ १२ ॥  
  
गमागमनसंयुक्त निरुद्धाग्रन्थिपञ्जरे ।  
विद्या योगात्मिका देवि विद्याभावाधिगच्छतः ॥ १३ ॥  
  
भवान्तरयुगापेक्षि सविद्यस्योपजायते ।  
अवश्यावेश्ययोगित्वात्ते तु व्याप्यमुदाहृतम् ॥ १४ ॥  
  
ये केचित्कारणाभावान्न ते मुक्तास्तदात्मकाः ।  
न योगी युञ्जकः कश्चिन्न च चक्षुर्निमीलितम् ॥ १५ ॥  
  
प्। २२२)  
  
नासाग्रवीक्षणञ्चैव न तु योगं प्रशस्यते ।  
  
  
देव्युवाच   
  
  
सावलम्बेह्यनित्यत्वं निरालम्बेपि शून्यता ॥ १६ ॥  
  
पक्षद्वयेऽपि दोषोऽस्ति किं तद्ध्यायन्ति योगिनः ।  
  
  
ईश्वरः   
  
  
यथा शिशुरकिञ्चिज्ज्ञो मूढोप्युक्ता न शायितः ॥ १७ ॥  
  
परतत्त्वमजानन्तः पुरुषा बालकोपमाः ।  
अज्ञायमाने तज्ज्ञानं ज्ञाते सत् ज्ञेयमिष्यते ॥ १८ ॥  
  
ज्ञेयोद्भवञ्च विज्ञानं विज्ञानं तत्तदात्मकम् ।  
  
  
देवी   
  
प्। २२३)  
  
यथा तज्ज्ञेययोगेन मनस्थास्यति निश्चलम् ॥ १९ ॥  
  
एतन्मे निश्चितं ब्रूहि अत्र मे संशयो महान् ।  
  
  
ईश्वरः   
  
  
मनस्तु कथयिष्यामि चतुर्भेदसमायुतम् ॥ २० ॥  
  
यन्न कस्यचिदाख्यातं तदद्य कथयामि ते ।  
सात्विकं राजसञ्चैव तामसञ्च विशेषतः ॥ २१ ॥  
  
कथयामि समासेन योगभेदक्रमेण तु ।  
चतुर्थन्तु महद्योगम् अनौपम्यमनामयम् ॥ २२ ॥  
  
तानि प्रवक्ष्यामि मनसं मनसे चेष्टितानि तु ।  
येन विज्ञातमात्रेण उन्मनत्वं स गच्छति ॥ २३ ॥  
  
प्। २२४)  
  
संशिष्टश्च स्वलीनश्च विक्षिप्तो गतिरागतिः ।  
मनश्चतुर्विधं प्रोक्तं भेदं तस्य इमं शृणु ॥ २४ ॥  
  
न मनो नापि मन्तव्यो नमन्ता च न विभाव्यते ।  
स्वलीनो विषयैर्मुक्ता एकीभूतस्सुषुप्तवत् ॥ २५ ॥  
  
विषयान् गृह्णमानोऽपि ज्ञेयत्वमधिगच्छति ।  
न च तैर्युज्यते ज्ञातस्सं शिष्टस्स तु उच्यते ॥ २६ ॥  
  
अज्ञानात् गच्छते ज्ञानं ज्ञानादज्ञानमेव च ।  
चलते यस्य दौर्बल्यात् तस्याऽसौ गतिरागतिः ॥ २७ ॥  
  
ज्ञानेन शिष्यते यस्मात् इन्द्रियार्थ परायणः ।  
त्रिकालमातलो नित्यं स तु विक्षिप्त उच्यते ॥ २८ ॥  
  
प्। २२५)  
  
स्वलीनश्चोत्तमस्तत्र गुणातीतो निरामयः ।  
मध्यमस्स तु विज्ञेयो संशिष्टस्सात्विकः स्मृतः ॥ २९ ॥  
  
अधमश्च फलक्षुद्रो राजसो गतिरागतिः ।  
तामसः स तु विक्षिप्तः चतुर्थोह्यधमो मतः ॥ ३० ॥  
  
गुणात्मकः समुद्दिष्टो मनः प्रायश्च देहिनाम् ।  
निर्गुणत्वेऽधिकत्वेन यत्र लीनो भविष्यति ॥ ३१ ॥  
  
एकीभावगतश्शान्ते स्वकालेनैव गृह्यते ।  
सुषुप्तादधिकत्वेन चेति नात्र विशेषणम् ॥ ३२ ॥  
  
न शक्यन्ते तदाख्यातुं न च तस्य तु धारणा ।  
न चान्यो ज्ञापकस्तत्र यावन्नस्वतस्वयम् ॥ ३३ ॥  
  
प्। २२६)  
  
मनसश्च सुलीनश्च यत्सुखं ह्यात्मसाक्षिकम् ।  
योगावस्था परा ह्येषा प्राहुर्योगविदो जनाः ॥ ३४ ॥  
  
यदा मनः परे तत्वे लब्धलक्षो निलीयते ।  
तदाह्यशेषविज्ञानं विनाशमुपगच्छति ॥ ३५ ॥  
  
यस्य सर्वगतो भावः स बाह्याभ्यन्तरे स्थितः ।  
चलितोऽपि मनस्तस्य चलित्वा यास्यते कुतः ॥ ३६ ॥  
  
ज्ञानं तत्वार्थसम्बोध आत्मध्यानप्रकाशता ।  
ज्ञेयं सर्वसमत्वञ्च ध्यानान्निर्विषयं मनः ॥ ३७ ॥  
  
निराधारो निर्विकल्पः सर्वालयविवर्जितः ।  
निर्गुणो लक्ष्य रहितः शिवयोगः प्रकीर्तितः ॥ ३८ ॥  
  
प्। २२७)  
  
मतः कोष्ठिणतो यस्य अन्तस्थः सुसमाहितः ।  
यथा वायुः सुशीघ्रोऽपि मुक्त्वाऽकाशं न गच्छति ॥ ३९ ॥  
  
ज्ञेयं विक्षिप्तचित्तस्य विषस्थोऽपि निश्चलः ।  
भुङ्क्ते तु विषयान् सर्वान् नासौ लेह्यलेपकः ॥ ४० ॥  
  
यस्य सर्वगतो भावो ज्ञेयावस्थो निरन्तरः ।  
कायानुबन्धिचलिते नाऽसौ चलति निश्चलः ॥ ४१ ॥  
  
यस्या ज्ञेयमिदं सर्वं मनस्त्वभ्यस्य निश्चलः ।  
एवं योनिजितो धीरैस्स गत्वा किं करिष्यति ॥ ४२ ॥  
  
क्षीरक्षये यथा वत्सः स्तनान्मातुर्निवर्तते ।  
रागक्षये तदा पुंसां मनश्शीघ्रं निवर्तते ॥ ४३ ॥  
  
प्। २२८)  
  
चलाचलशरीरार्थं चित्तवृत्तिरपेक्ष्यते ।  
स च त्यागी शरीरस्य सुरुद्धो न भविष्यति ॥ ४४ ॥  
  
इच्छाद्वेषौ सुखं दुःखं विरागो ज्ञानमेव च ।  
त्रयोदश विधस्तेन करणं निश्चलीकृतम् ॥ ४५ ॥  
  
स्वभावाच्चलमन्यत्तु चलं वा केन चाल्यते ।  
निश्चलं न कदाचित् स्यात् अयुतस्य युतस्य वा ॥ ४६ ॥  
  
  
देव्युवाच   
  
  
प्राणाद्या वायवः पञ्च (देहस्था) मनः पञ्च च देवताः ।  
पुर्यष्टकं च तन्मात्रं बुध्यहङ्कारमेव च ॥ ४७ ॥  
  
एभिस्तु व्याकुली भूत्वा वायवो मनसा युताः ।  
  
प्। २२९)  
  
चलते तु सदा देवि सुखदुःखेन मोहिताः ॥ ४८ ॥  
  
सुखदुःखमयो मोह अनेन चलते मनः ।  
यस्य तुल्यसुखं दुःखं मनस्तस्य सुनिश्चलम् ॥ ४९ ॥  
  
  
देव्युवाच   
  
  
अक्ष्णान्निमीलनञ्चैव नासाग्रस्य तु वीक्षणम् ।  
न योगी युञ्जकश्चैवार्थतस्तु त्वया विभो ॥ ५० ॥  
  
सावलम्बं निरालम्बं न योगमुभयात्मकम् ।  
कथं योगं महादेव ज्ञेयस्य कथयस्व मे ॥ ५१ ॥  
  
  
ईश्वरः   
  
  
न योगकरणञ्चात्र आधारालम्बनं न च ।  
  
प्। २३०)  
  
हृच्चातिनासिकाग्रस्य वीक्षणान्न निमीलनम् ॥ ५२ ॥  
  
किञ्चिदाभासमात्रन्तु ज्ञात्वा तु परमां तनुम् ।  
प्रतिपूरितवद्वायुः सूक्ष्मेण सुषिरेण तु ॥ ५३ ॥  
  
गता न ज्ञायते यद्वत् ज्ञेययोगं तथैव हि ।  
  
  
देव्युवाच   
  
  
वायुपूर्णशरीरन्तु दृतिवल्लक्ष्यते प्रभो ॥ ५४ ॥  
  
कृतकेन तु कर्तव्यं किं बाह्यकृतकात्मकम् ।  
कृतकस्य तु अध्वानं ज्ञातव्यं सर्वथा विभो ॥ ५५ ॥  
  
ज्ञेयस्य कृतकं नास्ति अध्वानं न च कल्पना ।  
एतन्मे संशयं देव यत्त्सत्यं तद्ब्रवीहि मे ॥ ५६ ॥  
  
प्। २३१)  
  
ईश्वरः   
  
  
अनाख्ये यस्य तत्त्वस्य निर्गुणस्य यशस्विनी ।  
गुणवद्ग्रहणं कृत्वा कथयेत्परमेश्वरम् ॥ ५७ ॥  
  
किञ्चिदाभासमात्रन्तु क्रतू कथयेच्छिवम् ।  
प्रक्रमाध्वानमार्गन्तु उच्चारकरणानि च ॥ ५८ ॥  
  
स्थातव्यन्तु वरारोहे परित्याज्यमशेषतः ।  
एवं स निर्जितो तिष्ठेत् मनो दुर्जयचञ्चलम् ॥ ५९ ॥  
  
चलते न कदाचित् स्यात् ज्ञेयावस्थो भवेत्सदा ।  
अनिर्जितो यथा मल्लो दर्पणीकुरुते बहून् ॥ ६० ॥  
  
निजितं तिष्ठते धीरः तथा ज्ञेयविदां मनः ।  
  
प्। २३२)  
  
न हि गन्ता भवेत्कश्चित् गन्तव्यञ्च न विद्यते ॥ ६१ ॥  
  
गमागमननिर्मुक्तो घटाकाशेव तिष्ठति ।  
घटसंवृतमाकाशं नीयमानमितस्ततः ॥ ६२ ॥  
  
घटो निर्याति नाकाशं शिवोह्येवं नभोपमः ।  
कदलीसारवद्देहं वृतं तत्वदलैस्स्थितम् ॥ ६३ ॥  
  
तस्मात्तत्वदलत्यागी व्ययवद्भवते तदा ।  
निराकारात्मविज्ञाने भावनागतचेतसः ॥ ६४ ॥  
  
मोक्षोल्पीयस्य नोत्कण्ठः स मोक्षमधिगच्छति ।  
मोक्षो नाम स विख्यातो स शरीरो निराकृतिः ॥ ६५ ॥  
  
अचिन्त्यो निर्गुणो मोक्षो न तु मोक्षो लयान्वितः ।  
  
प्। २३३)  
  
न मोक्षस्य भवेत्तस्मात् न चाध्वानं कदाचन ॥ ६६ ॥  
  
सर्वत्र विगता दृष्टिः स मोक्षो मोक्षवादिनाम् ।  
बाहुशो यस्तु वैराग्यम् आत्मा निर्व्यापितस्तु यैः ॥ ६७ ॥  
  
तेषामन्योऽपि नास्त्यत्र गत्वा निरुपपत्तिकम् ।  
एवमन्येऽपि ये केचित् निर्वाप्यन्ते विरागिताम् ॥ ६८ ॥  
  
तथा तेऽपि गमिष्यन्ते निर्वाणं प्रथमं यथा ।  
यथा शिलाश्रितं तोयं क्षपितं सूर्यरश्मिभिः ॥ ६९ ॥  
  
तथा निर्वापितोह्यात्मा गतो निरुपपत्तिकम् ।  
न तत्तोयगतं भूम्या न च तत्रैव तिष्ठति ॥ ७० ॥  
  
न च तत् केनचित् पीतं गतो निरुपपत्तिकम् ।  
  
प्। २३४)  
  
एवं ग्राह्यात्मवैराग्यं यदुक्तं गुरुणा हितम् ॥ ७१ ॥  
  
गताध्वानमयं भावं तदेकन्तु सनातनम् ।  
का ह्याशा मोक्षवादीनां यत्र सर्वे क्षयं गताः ॥ ७२ ॥  
  
एतदत्यन्तवैराग्यमपि सत्वसुखावहम् ।  
यन्नास्ति तत्र सन्तोषं प्रायः कश्चित्करिष्यति ॥ ७३ ॥  
  
स मुक्तो निर्विकल्पस्तु स विकल्पस्तु बध्यते ।  
नदीनां सागरं प्राप्य नामरूपं निवर्तते ॥ ७४ ॥  
  
ते तत्र न विजानन्ति परस्परविशेषणम् ।  
न चान्यो जायते तत्र उदकस्य विशेषणम् ॥ ७५ ॥  
  
तत्र क्षयं गता नद्यस्सदप्येको महोदधिः ।  
  
प्। २३५)  
  
एवं नद्युपमो देही निर्वाणं सागरोपमम् ॥ ७६ ॥  
  
निर्ममास्ते तु तिष्ठन्ति सागराश्रित सिन्धवः ।  
तिष्ठते निश्चलत्वं हि तृप्तिस्थं तस्य जायते ॥ ७७ ॥  
  
सुखदुःखं न संवेत्ति गृह्णाति शिवजान् गुणान् ।  
अभावे भावमालम्ब्य भावं कृत्वा निराश्रयम् ॥ ७८ ॥  
  
आत्मसंस्थं मनः कृत्वा न किञ्चिदपि चिन्तयेत् ।  
अभावे भावमाश्रित्य भावलीनोप्यशङ्कितः ॥ ७९ ॥  
  
विभुरिति समन्तव्यो नात्र कार्या विचारणा ।  
अभावस्य कुतो भावः निष्कलस्य महात्मनः ॥ ८० ॥  
  
अमने अव्यवस्थानं निर्वाणं तस्य तत्पदम् ।  
  
प्। २३६)  
  
यस्य जाग्रे प्रलीयन्ते सर्वे भावास्सुषुप्तवत् ॥ ८१ ॥  
  
पर्याप्तं तस्य विज्ञानं त्रिपदं ते न लङ्घितम् ।  
पूर्वकोह्यक्षरो ज्ञेयः सुरेचितमनक्षरम् ॥ ८२ ॥  
  
कुम्भकेन तदा ज्ञेयं क्षराक्षरपरश्शिवः ।  
सर्वं त्यक्त्वा समाधिस्थ अन्तःकरणगोचरम् ॥ ८३ ॥  
  
ततस्तु पश्यते नित्यं योगिभिस्तदुपास्यते ।  
गुरूपदेशनिर्दिष्टं सम्प्रदायं यथा स्थितम् ॥ ८४ ॥  
  
स बाह्याभ्यन्तरे सूक्ष्म अनादि शिव अव्ययः ।  
  
  
देव्युवाच  
  
  
पितृयानपथं देव देवयानं तथैव च ॥ ८५ ॥  
  
प्। २३७)  
  
निश्चयं श्रोतुमिच्छामि पथद्वय विशेषणम् ।  
  
  
ईश्वरः   
  
  
पितृयानेन गच्छन्ते इष्टापूर्तरता दिवि ॥ ८६ ॥  
  
ते तत्र अनुभुञ्जन्ते यदत्र सुकृतं कृतम् ।  
कृतक्षये निवर्तन्ते पुनर्जायन्ति भूतले ॥ ८७ ॥  
  
पानरोधक्षये पत्रं यथा गत्वा निवर्तते ।  
पथं चान्द्रमसं सर्वं मिडा तस्य तु सारथिः ॥ ८८ ॥  
  
पितृयानेति विज्ञेयं स पथे यज्ञयाजिनाम् ।  
क्षीयते वर्धते चन्द्र अस्थिरो विषमश्चलः ॥ ८९ ॥  
  
पितृयानप्रपन्नस्य गतिस्तस्यापि ईदृशी ।  
  
प्। २३८)  
  
देवयानपथे सूर्यः सुषुम्ना तस्य सारथिः ॥ ९० ॥  
  
तं भित्वा गच्छते योगी दक्षिणेनाऽनिवर्तकः ।  
सर्वभूतात्मभूतानां साधूनां तत्वदर्शिनाम् ॥ ९१ ॥  
  
सर्वकामान्निवृत्तानां स पथोभ्यासयोगिनाम् ।  
न ते भूयो निवर्तन्ते देवयानेन योगिनः ॥ ९२ ॥  
  
तस्मात्सर्वं परित्यज्य दक्षिणेन प्रपद्यथा ।  
एवं पथं विदुर्देवि पितृयानं समासतः ॥ ९३ ॥  
  
देवयानात्पथो नास्ति श्रूयतां येन हेतुना ।  
पथेन गम्यते यत्र यत्किञ्चित्परिकल्पितः ॥ ९४ ॥  
  
अत्र धातामनिर्देश्यं पथो भवति कीदृशः ।  
  
प्। २३९)  
  
यथाऽध्वानञ्च योगञ्च सर्वतन्त्रं न विद्यते ॥ ९५ ॥  
  
शिष्यप्रबोधनार्थाय एवं शास्त्रेषु चोदितम् ।  
तन्मानार्थमिदं वाक्यं देवयाने यथा तथा ॥ ९६ ॥  
  
सर्वव्यापित्वगमनं पथ्या भवति कीदृशः ।  
यत्र गम्यति तन्नास्ति न च तत्र पथा क्वचित् ॥ ९७ ॥  
  
नास्ति योगगतिस्तत्र सर्वलक्षात्परं पदम् ।  
गतिर्नावर्तते वश्यं सुदूरेष्वपि योगतः ॥ ९८ ॥  
  
देवयाने पथे नास्ति तेनाऽसौ न निवर्तते ।  
यः कश्चित्पितृयानेन पथेन तु गतो नरः ॥ ९९ ॥  
  
निवर्तते सुदूरोऽपि यत्र यानं समाश्रितः ।  
  
प्। २४०)  
  
देवयानेन सो गत्वा सर्वपापैर्विवर्जितः ॥ १०० ॥  
  
भोक्तव्यञ्चैवमैश्वर्यमाशापाशविवर्जितम् ।  
करणञ्चैव सञ्ज्ञा च अहङ्कारं तथैव च ॥ १०१ ॥  
  
निवर्तते यतस्सर्वं कथं तत्र विभज्यते ।  
ऐश्वर्यं चोदितं शास्त्रे अल्पसत्वमनौपमम् ॥ १०२ ॥  
  
निराभासे तथैश्वर्यं न कदाचिद्भविष्यति ।  
यस्येश्वरोऽपि नैराश्यं निराशं सम्प्रशस्यते ॥ १०३ ॥  
  
त्यक्तं येन जगत्सर्वम् आत्मा भोक्तव्य एव च ।  
आत्मार्थे सर्वकार्याणि आशाभूतः प्रवर्तते ॥ १०४ ॥  
  
आत्मत्यागः कृतो येन तस्याशा कस्य कारणे ।  
  
प्। २४१)  
  
तावद्बध्यति संसारे यावदाशा न मुञ्चति ॥ १०५ ॥  
  
आशाच्छेदः कृतो येन स मुक्तः सर्वबन्धनैः ।  
अतीतानागतञ्चैव वर्तमानं तथैव च ॥ १०६ ॥  
  
अथात्मा स्थावरान्तत्वसर्वज्ञानादि कृत्रिमम् ।  
जातं नास्ति तथाऽवश्यम् अजातञ्च विशेषतः ॥ १०७ ॥  
  
एवं नैराश्यभावेन महामोहं त्यजिष्यति ।  
अजातत्वादजो नास्ति जातं नास्त्यविनाशकम् ॥ १०८ ॥  
  
चतुर्विधञ्च यज्ज्ञानं तदेव कृतकं स्मृतम् ।  
काममूलो महावृक्षः संसारस्तीक्ष्णकण्टकः ॥ १०९ ॥  
  
सिच्यते रागतोयेन फलग्राहेण वर्धते ।  
  
प्। २४२)  
  
कामरागन्न * * * * स जिष्यति पण्डितः ॥ ११० ॥  
  
वृक्षोपमन्तु संसारं सर्वमुन्मूलयिष्यति ।  
प्रागुक्ताङ्गबलं सर्वं विद्युद्दर्शनसन्निभम् ॥ १११ ॥  
  
योह्यज्ञः पर्युपासीत स मृत्युः पर्युपास्यते ।  
तस्माच्छिद्रं पवित्रञ्च क्षेममङ्गुलमेव च ॥ ११२ ॥  
  
स्वस्ति शान्ति शिवं तस्य हृदयं यस्य निष्प्रभम् ।  
पातालस्सप्तलोकान्तः सर्वमेतद्विभीषिका ॥ ११३ ॥  
  
भगनाशा शून्यमन्त्रेण ते स्मृता मन्त्रवादिनः ।  
न हुतं न च वा दत्तन्न परत्र नचैहिकम् ॥ ११४ ॥  
  
नचात्र बध्यते कश्चित् न च कश्चिद्विमुच्यते ।  
  
प्। २४३)  
  
बन्धव्यो बन्धनञ्चैव तथा चैवान्यबन्धकः ॥ ११५ ॥  
  
दाता प्रतिगृहीता च तथा दातव्यमेव च ।  
अग्निदर्भाश्च मन्त्राश्च होता होतव्यमेव च ॥ ११६ ॥  
  
यत्र शून्यन्निराभासं कुतस्तत्र इमे स्मृताः ।  
अग्निहोत्रादयो यज्ञा वेदाश्च ऋषयस्तथा ॥ ११७ ॥  
  
असुराः पितरो देवाः सर्वेह्यपरमार्थिकाः ।  
सर्वे मन्त्रात्मका देवा देवो मन्त्रगणस्मृतः ॥ ११८ ॥  
  
दैवं पैत्रञ्च यज्ञाश्च सर्वे तिष्ठन्ति मन्त्रतः ।  
तत्र मन्त्राणि वर्तन्ते तत्र ज्ञेयं सुनिष्कलम् ॥ ११९ ॥  
  
तस्मात् मन्त्रोदितं सर्वं विद्यादपरमार्थिकम् ।  
  
प्। २४४)  
  
सर्वे धर्मा विरुध्यन्ते परमार्थस्य निश्चयात् ॥ १२० ॥  
  
नैतद्बाह्यं गृहस्थानां ज्ञानमेतत्तु नैष्ठिकम् ।  
न च नास्ति क्रिया यज्ञा अस्तित्वे च फलप्रदाः ॥ १२१ ॥  
  
फलञ्चात्मा प्रियैस्त्यक्तः तेषां तेनास्ति सुन्दरी ।  
ना पृष्ठः कस्यचिद्ब्रूयात् न चान्यायेन पृच्छितः ॥ १२२ ॥  
  
अन्यायैः पृच्छिते यस्तु न ब्रूयात्तस्य पृच्छतः ।  
विदितो योगसद्भावे तदाक्षमपुनर्गृही ॥ १२३ ॥  
  
अपुनर्गृह्नवासेति येनोक्तं तस्य भाषयेत् ।  
विरागे निश्चयो यस्य ज्ञेयस्य प्राङ् निवेदयेत् ॥ १२४ ॥  
  
पुत्रदारकुटुम्बेषु सक्तं सर्वमिदं जगत् ।  
  
प्। २४५)  
  
तस्य त्यागः कृतो येन तद्विरागस्य लक्षणम् ॥ १२५ ॥  
  
अनैष्ठिकेन वक्तव्यं गोष्ठिकामे कुटुम्बिने ।  
सस्पृहे चावरक्ते च दुष्टचित्तेऽजितेन्द्रिये ॥ १२६ ॥  
  
तव देवि मम ख्यातं मम भक्तेति सुन्दरि ।  
तस्मात्सन्यासिनं मुक्त्वा नाख्येयं कस्यचित्त्वया ॥ १२७ ॥  
  
  
देयुवाच   
  
  
मत्सरीत्वं महादेव समत्वं यन्न पश्यति ।  
सिद्धान्ते ब्रूहि को दोषो गृहस्थानां प्रकाशते ॥ १२८ ॥  
  
श्रुतिस्मृत्युदितो मार्गो धर्मकामार्थसंयुतः ।  
सिद्धान्ते केवलं ज्ञानं धर्मकामार्थवर्जितम् ॥ १२९ ॥  
  
प्। २४६)  
  
धर्माद्यास्तत्र हीयन्ते तेषाञ्चैव प्रकाशते ।  
न सिध्यते च तत्कार्यं तस्यारम्भो निरर्थकः ॥ १३० ॥  
  
दद्याद्यो विमलं वेद्या अदत्त्वामलशोधनम् ।  
ओषधीन्नैव सिध्येत मतिग्रस्तस्य देहिनः ॥ १३१ ॥  
  
तद्वद्दोषो भवेद्देवि गृहस्थानां प्रकाशते ।  
न दोषोयमियद्ब्रूहि श्रूयतां केन हेतुना ॥ १३२ ॥  
  
ऐहिकामुष्मिकान् भोगान् यो भुङ्क्ते तु वरानने ।  
कदाचिद्यजते यज्ञं तेन यज्ञो विदूषितः ॥ १३३ ॥  
  
अभोज्यं भोक्तुकामस्य अनर्थकमिदं भवेत् ।  
विधियज्ञ प्रमाणस्तु सस्पृहस्य न युज्यते ॥ १३४ ॥  
  
प्। २४७)  
  
त्यागात्संसिध्यते ज्ञेयः सस्पृहस्तु न सिध्यति ।  
गृहस्थस्य परित्यागो न कदाचिद्भविष्यति ॥ १३५ ॥  
  
ऐहिकामुष्मिकान् तृष्णान् त्यक्त्वा त्यागी भविष्यति ।  
गृहस्थोऽपि परित्यक्तुम् ऐहिकं नैव शक्यते ॥ १३६ ॥  
  
वित्तहीने गृहस्थत्वं न कदाचित्प्रसिध्यति ।  
उपादानन्तु वित्तस्य सर्वोपायेन कारणम् ॥ १३७ ॥  
  
तृष्णाञ्चाशेषतः त्यक्त्वा वैराग्येन यदा स्थितः ।  
पञ्चसु नादृतैर्दोषैः गृहीणां गृह्यते तदा ॥ १३८ ॥  
  
गृहस्थत्वं भयं घोरं लोभा * * * जेष्यति ।  
न स त्यजति संसारलोभमोहतमो व्रतः ॥ १३९ ॥  
  
प्। २४८)  
  
यथा सर्वं परित्यज्य तथेदं श्रुतिरब्रवीत् ।  
ईशावास्यमिदं सर्वं यत्किञ्च जगतां जगत् ॥ १४० ॥  
  
तेन त्यक्तेन भुञ्जीथा माहृथाः कस्यविद्धनम् ।  
तद्गृहस्थस्य किं बाह्यमस्मिन् लोकेप्यवस्थितम् ॥ १४१ ॥  
  
यत्रासक्तो दयां त्यक्त्वा भूतग्रामं जिघांसति ।  
तस्मात्सुन्दरि तस्यापि गृहे मुक्तिर्न दृश्यते ॥ १४२ ॥  
  
न च संयासयोगेन इच्छाद्वेषस्य वर्जनात् ।  
न माया मत्सराद्युक्तो गृहस्थोऽपि न सिध्यति ॥ १४३ ॥  
  
त्यागहीना न सिध्यन्ति पक्षद्वयविडम्बकाः ।  
प्रवृत्तिश्च निवृत्तिश्च द्विविधं कर्म कीर्तितम् ॥ १४४ ॥  
  
प्। २४९)  
  
अन्तःकरणहीनस्य न किञ्चिदपि सिध्यति ।  
लोकस्य सर्वतो मौनी समश्शान्तः समाहितः ॥ १४५ ॥  
  
सर्वमात्मवशं पश्येत् भूतग्रामे चतुर्विधे ।  
  
  
देव्युवाच   
  
  
नोपकाराय यत्किञ्चित् न चान्यो जायते गुणः ॥ १४६ ॥  
  
मौनभावेन देवेश तस्मान्मौनं निरर्थकम् ।  
  
  
ईश्वरः  
  
  
उपकारकृतस्तेन परेषां हितकाम्यया ॥ १४७ ॥  
  
येन निर्वापितो ह्यात्मा वैराग्यं गृह्यते यतः ।  
अनेन हेतुना दुःखं शरीराद्विनिवर्तते ॥ १४८ ॥  
  
येन निर्वापितो ह्यात्मा वैराग्यं गृह्यते यतः ।  
अनेन हेतुना दुःखं शरीराद्विनिवर्तते ॥ १४९ ॥  
  
प्। २५०)  
  
परेभ्यः कुरुते दुःखं यं यं वाचा समीहते ।  
  
  
देव्युवाच   
  
  
अस्य वैराग्ययोगस्य किं भवेत्सिद्धि वा न वा ॥ १५० ॥  
  
एतदिच्छामि विज्ञातुं भगवन् वक्तुमर्हसि ।  
  
  
ईश्वरः   
  
  
शृणु देवि परं गुह्यं तस्यसिद्धिमनौपमाम् ॥ १५१ ॥  
  
न रूपं न च वर्णञ्च न च तस्यैव भावना ।  
सकलं निष्कलञ्चैव करणाधारवर्जितम् ॥ १५२ ॥  
  
न चोच्चारविभक्तिश्च वर्णरूपविवर्जितः ।  
अमनस्थ महायोगं सर्वसिद्धिप्रदायकः ॥ १५३ ॥  
  
प्। २५१)  
  
गुरुप्रसादमात्रन्तु पारम्पर्यं वरानने ।  
तं लब्ध्वा लब्धमात्रस्तु यथा सिद्धिं लभेन्नरः ॥ १५४ ॥  
  
समुदायमिदं ज्ञानं न पृथक्त्वं कदाचन ।  
स्वरवर्णविहीनस्तु सर्वसिद्धिप्रदं शुभम् ॥ १५५ ॥  
  
तेन ज्ञेयमिति प्रोक्तं यस्माद्भ्रान्तिर्न जायते ।  
भ्रान्ति निर्नाशनं ह्येतत् सर्वज्ञानार्थ साधकम् ॥ १५६ ॥  
  
सर्वज्ञानमिति ज्ञेयं सर्ववर्णप्रसाधकम् ।  
एतद्देवि महाज्ञानं विज्ञानं शून्यमव्ययम् ॥ १५७ ॥  
  
बिन्दुमात्रा विनिर्मुक्तस्वरवर्णविवर्जितम् ।  
ज्ञेयमेतत्समाख्यातं जरामृत्युविनाशनम् ॥ १५८ ॥  
  
प्। २५२)  
  
सर्वव्याधिहरञ्चैव सर्वपापान्तकं तथा ।  
अचिन्त्यं सूक्ष्ममाकाशमशेषव्यापकं परम् ॥ १५९ ॥  
  
ईषत्प्रसार्य वक्त्रन्तु जिह्वाकाशे नियोजयेत् ।  
तस्मिंस्थाने तु यत्किञ्चित् स्पर्शमीषद्विभावयेत् ॥ १६० ॥  
  
भवितव्यन्तु योगीभिः सिध्यर्थमिदमुत्तमम् ।  
अस्यैव कथयेद्देवि योगस्य विधिमुत्तमम् ॥ १६१ ॥  
  
विज्ञप्तेन तु कुर्वीत सत्यं देवि वदाम्यहम् ।  
न देवा नासुरा यक्षा न नागा न च राक्षसाः ॥ १६२ ॥  
  
किन्नराप्सरसश्चैव पिशाचा न च भूतले ।  
न वसुः न च विद्या च विद्याधरगणेन च ॥ १६३ ॥  
  
प्। २५३)  
  
लोकपालान नक्षत्रा चन्दसूर्यौ न चैव हि ।  
न वायुस्सलिलञ्चैव न वृक्षा न च पर्वताः ॥ १६४ ॥  
  
न मेरुर्गिरिराजानो न चैव विषयस्तथा ।  
न ब्रह्मा न च वै विष्णुः नाहं देवि त्वया सह ॥ १६५ ॥  
  
अनन्तं सर्वमेतत्तु स किञ्चिदपि चिन्तयेत् ।  
एवं यो भावयेद्योगी विततं शून्यमव्ययम् ॥ १६६ ॥  
  
न यमो मयतो वाऽपि न कार्यं तस्य वर्तते ।  
दष्टो यदि महानागैरनन्तगुलिकादिभिः ॥ १६७ ॥  
  
न विषं क्रमते तस्य यस्तु शून्यं विचिन्तयेत् ।  
अपरञ्च परञ्चैव सर्वमस्मिन् प्रतिष्ठितम् ॥ १६८ ॥  
  
प्। २५४)  
  
शून्यध्यानमिदं देवि मयोक्तं विधिवत्त्वया ।  
धर्माधर्मक्षयं कर्म जन्मव्याधि विनाशनम् ॥ १६९ ॥  
  
ईदृशज्ञानसद्भावं न दद्याद्यस्य कस्यचित् ।  
दीक्षयित्वा महादेवि दातव्यं सुपरीक्षिते ॥ १७० ॥  
  
इदञ्चारमिदञ्चारमिह देहस्यगोचरे ।  
इदं तत्वमिदं तत्वमिदं ज्ञानमिदं सर्वज्ञमेव च ॥ १७१ ॥  
  
इदन्नाडीसुसञ्चारमेवं ज्ञात्वा विमुच्यते ।  
एवं वदन्ति बहव अन्योन्यज्ञानगर्विताः ॥ १७२ ॥  
  
एवञ्च निश्चितं ज्ञात्वा न तु तत्वं प्रकाशयेत् ।  
ब्रह्मचारीति वक्तव्यमहो शान्तेति वा पुनः ॥ १७३ ॥  
  
प्। २५५)  
  
एवं वा तोषयित्वा तु तूष्णीं भूतस्समाचरेत् ।  
शृणु देवि परं गुह्यं स मुद्राभिनयमुत्तमम् ॥ १७४ ॥  
  
एतद्विज्ञानमात्रेण अभावं पदमाप्नुयात् ।  
सव्यहस्तेन कर्तव्यं मुद्राबन्धमनुत्तमम् ॥ १७५ ॥  
  
सर्वेषां ज्ञानिनामेतत् सर्वदर्पापहं महत् ।  
यदि स्यात् ज्ञानिनः कश्चित् ज्ञानिनो गृहमागतः ॥ १७६ ॥  
  
दर्शयेभिनयं देवि येन विज्ञायते श्रमम् ।  
एवं ज्ञानी यदा ज्ञानं पृष्टव्यं पुनरेव हि ॥ १७७ ॥  
  
कथयेद्यस्य मुद्राया देवतामनुपूर्वशः ।  
तदा तस्य पुनर्देवि पृष्टव्याः गुरवः क्रमात् ॥ १७८ ॥  
  
प्। २५६)  
  
गुरू शास्त्रक्रमञ्चैव ज्ञात्वा तद्वद्विशारदः ।  
तदा तत्पूजयेद्देवि शिववच्छिवसम्मतः ॥ १७९ ॥  
  
तस्य लक्षणतो ब्रूहि मुद्राया वरवर्णिनी ।  
येन विज्ञातमात्रेण न पुनर्जन्म चाप्नुयात् ॥ १८० ॥  
  
कनिष्ठायां स्थितो ब्रह्मा अनामायाञ्च केशवः ।  
मध्यमायां स्थितो रुद्रः तर्जन्यामजमीश्वरः ॥ १८१ ॥  
  
सदाशिवस्थितोङ्गुष्ठे कथितन्तु समासतः ।  
तर्जन्यङ्गुष्ठकौ लग्नौ नीतोर्ध्वं विसृजेत्पुनः ॥ १८२ ॥  
  
सम्मुखेन तु देवेशि सकृतत्वप्रकीर्तितः ।  
मध्यमानामिका चैव कनिष्ठाया समन्वितः ॥ १८३ ॥  
  
प्। २५७)  
  
प्रसृतादि सदा देवि मुद्रयाभिनयं शुभम् ।  
ज्ञातेनाऽनेन मुद्राया मुच्यते पाशबन्धनात् ॥ १८४ ॥  
  
कुलकोटिशतं साग्रं नरकात्तार इष्यति ।  
  
  
इति निश्वासकारिकायां द्वात्रिंशत्पटलः ॥   
