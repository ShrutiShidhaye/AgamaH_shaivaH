+++
title = "४९"

+++
  
  
देव्युवाच  
  
  
सकलं देवदेवेश श्रुतं विस्तरतः प्रभो ।  
निष्कलं श्रोतुमिच्छामि सकलं व्याप्य विष्ठितम् ॥ १ ॥  
  
  
ईश्वरः   
  
  
अतः परं प्रवक्ष्यामि शिवधर्मं सनातनम् ।  
येन मुक्तस्सधर्मात्मा धर्मोत्सन्नो निगद्यते ॥ २ ॥  
  
प्रभुस्वतन्त्रश्च सदा सदासम्पूर्णलक्षणः ।  
अमेयस्सर्वगश्शुद्धः सर्वशक्तिकलान्वितः ॥ ३ ॥  
  
प्। ५४२)  
  
व्याप्य कृत्स्नां स्थितो लोकाननन्तादिशिवान्तकान् ।  
एकान्तावस्थितो ह्येषः शिवशक्तिसमन्वितः ॥ ४ ॥  
  
ईशत्यग्रे स भगवान् ईशिनीभिश्शिवोऽव्ययः ।  
जगत्कृत्स्नं महायोगं शक्तियोगं मरीचिभिः ॥ ५ ॥  
  
स्थाप्यते विंशके चैव पशून्यस्मात्स्वशक्तिभिः ।  
शान्तत्वात् स्वकर्तृत्वात् शक्तिमत्वान्महौजसः ॥ ६ ॥  
  
शासनाच्छमनाच्छक्ति क्षेत्रज्ञानुग्रहं प्रति ।  
प्रकुर्वन्ति जगत्कृत्स्नं शक्तयस्ता महात्मनः ॥ ७ ॥  
  
शिवेनाधिष्ठितं यस्मात् जगत्सर्वं चराचरम् ।  
सर्वाकारमनाकारमनौपम्यमनामयम् ॥ ८ ॥  
  
प्। ५४३)  
  
सर्वैस्सर्वकलाव्यापी सूक्ष्मस्तन्मयां गतः ।  
मन्त्रतेजोमयोनित्यमचिन्त्यः परमश्शिवः ॥ ९ ॥  
  
सर्वप्रमाणदूरस्थः तुर्यातीतः परापरः ।  
वाग्विशुद्धः परज्योतिः स्वतेजो दृढगोचरः ॥ १० ॥  
  
अप्रमेयमनिर्देश्यमनौपम्यमनामयम् ।  
सुसूक्ष्ममव्ययन्नित्यं कारणं ज्योतिरुत्तमम् ॥ ११ ॥  
  
सोमार्कानलतेजोभिः पिण्डीकृतसहस्रशः ।  
विद्युत्परार्धकोटीनां तत्तेजो व्याप्य तिष्ठति ॥ १२ ॥  
  
वैद्युतञ्चन्द्रसूर्यौ च नक्षत्राणि हुताशनः ।  
तेजसा तस्य दीप्यन्ते महातेजाश्च स स्मृतः ॥ १३ ॥  
  
प्। ५४४)  
  
मणेरिव मणिं तेजः स्वतेजोपरिसंवृतः ।  
एवं व्रतः परो देवः स तेजस्तेजसामपि ॥ १४ ॥  
  
व्योमस्थं व्योमवन्नित्यं व्योमसाधर्म्यरूपिणम् ।  
निर्मलादर्शकप्रख्यं शरद्वारिसमप्रभम् ॥ १५ ॥  
  
अभिख्यामिव सूर्याणां युगपद्युदयं यथा ।  
अत्यन्तनष्टतमसा ऊर्ध्वभासा दिशो दश ॥ १६ ॥  
  
विधा विचिन्त्यदलक्ष्यमचिन्त्यरूपमीश्वरम् ।  
नित्यं सर्वगतं सूक्ष्मं कूटस्थमचलं ध्रुवम् ॥ १७ ॥  
  
सर्वगं सर्वकृत्सर्वस्सवेशस्सर्ववित्प्रभुः ।  
सर्वभूतात्म भूतस्थ परं व्योमशिवोऽव्ययः ॥ १८ ॥  
  
प्। ५४५)  
  
भोज्यं भोक्ता च दाता च सर्वतत्वतनुःपरः ।  
निश्चित्य कर्तृकर्ता च सर्वभूतपतिश्शिवः ॥ १९ ॥  
  
नानाशिवसहस्राणि पद्मसर्वयुतानि च ।  
सर्वे शुद्धाश्च नित्याश्च ये स्थिताश्शिवगोचरे ॥ २० ॥  
  
सूर्यकोटिप्रभास्सर्वे शुद्धाश्चैव स्वभावतः ।  
पृथग्रूपन्तु यत्प्रोक्तं साधकैः शास्त्रचिन्तकैः ॥ २१ ॥  
  
महास्थानमहाज्ञानं महाप्रस्थानमेव च ।  
महाद्युतिर्महाभूतिः महातेजा महायशाः ॥ २२ ॥  
  
अप्रतर्क्यमविज्ञेयं स्वरूपे सम्प्रतिष्ठितम् ।  
अग्राह्यं सर्वभूतस्थमक्षोभ्यञ्चाव्ययं तथा ॥ २३ ॥  
  
प्। ५४६)  
  
अघोषमस्वरञ्चैव आत्मसंवेद्यमव्ययम् ।  
आत्मसंस्थञ्च विज्ञेयमरूपञ्चाप्रतिष्ठितम् ॥ २४ ॥  
  
अक्लेशमक्षयञ्चैव समस्तं व्याप्तरूपिणम् ।  
अजञ्चानन्तरूपञ्च अगोत्रपितृमातृकम् ॥ २५ ॥  
  
अनस्थिसज्जरुधिरम् अत्वचं ह्यकलेवरम् ।  
अनादिमध्यनिधनमचाल्यमचलं ध्रुवम् ॥ २६ ॥  
  
अप्रसारितविस्तीर्णमव्युच्छन्नं समन्ततः ।  
समञ्च सर्वभूतेषु सततं विततन्तनुम् ॥ २७ ॥  
  
स बाह्येभ्यन्तरे सर्वे सर्वालयमनालयम् ।  
निर्मलं निरहङ्कारं निर्बुद्धिञ्च निरिन्द्रियम् ॥ २८ ॥  
  
प्। ५४७)  
  
निर्गुणं निश्चलञ्चैव निष्प्रपञ्च निरामयम् ।  
नित्योदयं निराभासं निर्विकल्पं निरामयम् ॥ २९ ॥  
  
निस्संशयन्निरौपम्यन्नित्यं नित्योदितं तथा ।  
न निम्नं नोध्रितञ्चैव न वक्रन्न च वा ऋजुः ॥ ३० ॥  
  
न दीर्घन्न च वा ह्रस्वं न स्थूलं न च वा तनुः ।  
न त्रिकोणं चतुष्कोणं न चैव परिमण्डलम् ॥ ३१ ॥  
  
न चैव कश्चिदाकारस्सर्वाकृति निराकृतिः ।  
न परोक्षं समक्षञ्च न गतिर्न च वा गतिः ॥ ३२ ॥  
  
नो परिष्ठान्न चाधस्तात् नाग्रतो न च पृष्ठतः ।  
न चास्ति न च वा नास्ति सर्वस्थं किमवीष्ठितम् ॥ ३३ ॥  
  
प्। ५४८)  
  
न शरीरं पृथक्त्वेन न चैकस्थं व्यवस्थितम् ।  
न परं प्रत्ययं वेद्यन्नापरं किञ्चिदुच्यते ॥ ३४ ॥  
  
शिवं सूक्ष्मञ्च विज्ञेयं सृष्टिसंहारवर्जितम् ।  
न तत्र जायते सृष्टिः संहारो नैव जायते ॥ ३५ ॥  
  
अनारम्भमनुत्पाद्यमक्षयञ्चानलं तथा ।  
अव्ययञ्च ध्रुवन्नित्यमनौपम्यमनामयम् ॥ ३६ ॥  
  
अनाश्रितमनादञ्च अविकारी तदुच्यते ।  
सदा शान्तं सुनिर्वाणं परितृप्तञ्च सर्वतः ॥ ३७ ॥  
  
सर्वभावविनिर्मुक्तं क्रियाकालविवर्जितम् ।  
अभोज्यञ्चाप्यभुक्तञ्च स्वच्छञ्चैव सुनिर्मलम् ॥ ३८ ॥  
  
प्। ५४९)  
  
अप्रमेयमविज्ञेयं सर्वज्ञं सर्वतोमुखम् ।  
धर्माधर्मगुणैहीनं संश्रितं न च केनचित् ॥ ३९ ॥  
  
न चिन्तयित्वा मा भाति न च शक्यं प्रकाशितुम् ।  
विरजं चारजं शुद्धं शिवधर्म पविश्च यत् ॥ ४० ॥  
  
भावाभावविनिर्मुक्तं मायामायिविवर्जितम् ।  
दूषणादोषरहितं न चलं नावचालितम् ॥ ४१ ॥  
  
प्रत्यक्षादिप्रमाणैस्तु न च शक्यं प्रकाशितुम् ।  
अनन्तनहनं सूक्ष्मं प्रमाणातीतलक्षणम् ॥ ४२ ॥  
  
सर्वागमैरगम्यञ्च बहिरन्तश्च संस्थितम् ।  
सर्वकारणधर्मञ्च कारणातीतलक्षणम् ॥ ४३ ॥  
  
प्। ५५०)  
  
एवमेव महातत्वमसादृश्य गुणै स्थितम् ।  
न च तच्छक्यते ज्ञातुं विना तस्याप्यनुग्रहात् ॥ ४४ ॥  
  
कर्तानुमानबुध्या च शास्त्रणाञ्च विकल्पनात् ।  
गुरुवक्त्रात्तु लभ्येत तच्छक्त्या सम्प्रचोदितात् ॥ ४५ ॥  
  
तत्वरूपं वरं यस्मात् निस्तत्वं तत्ववर्जितम् ।  
यः प्रपद्येदिदं सर्वं ज्ञातं तेनापि सर्वतः ॥ ४६ ॥  
  
आदौ मध्ये तथाचान्ते वस्तु शुद्धश्च यत्पदम् ।  
तदीर्यतेनात्र भेदेन मनसा तु मनोन्मनौ ॥ ४७ ॥  
  
व्यापिनं सर्वभावानां शुद्धाशुद्धत्वलक्षणः ।  
अशुद्धं शुद्धतत्वन्तु व्योमामृतपदोद्भवः ॥ ४८ ॥  
  
प्। ५५१)  
  
न तस्माच्छक्यते वक्तुं विज्ञेयं निष्कलं शुभम् ।  
स्वप्रकाशपरं वेद्यं न केनापि प्रकाशते ॥ ४९ ॥  
  
यथा पुमान् स्वविषयान् स्वशक्त्यान्ववलोकते ।  
तथाऽसौ परमो देवः स्वशक्त्रैवावलोकते ॥ ५० ॥  
  
सर्वज्ञश्च सुसम्पूर्णः स्वभावविमलश्शिवः ।  
सर्वदोषविनिर्मुक्तमसामान्यगुणोदयः ॥ ५१ ॥  
  
न पार्वतीपतिरसौ च कपालशूली-  
नासावपि त्रिपुरहानशशाङ्कमौलिः ।  
एकान्तशान्तरहितः सततप्रवाहः   
कोपप्रसादरहितः प्रभुरन्य ईशः ॥ ५२ ॥  
  
प्। ५५२)  
  
शिवमादौ शिवमध्ये शिवमन्ते च सर्वदा ।  
महामालञ्जनाजालव्यतीततनुरीश्वरः ॥ ५३ ॥  
  
जन्ममृत्युजरामोह कामक्रोधभवोद्भवाः ।  
न विद्यन्ते यतस्तस्य शान्तं शिवपदं ततः ॥ ५४ ॥  
  
ब्रह्मादिकारणेशानां शिवत्व सा दर्शनात् ।  
शिवत्वं गीयते शम्भोः सदा सौम्यं महात्मनः ॥ ५५ ॥  
  
शिवमेकान्तकल्याणमनौपम्यमनामयम् ।  
सर्वमङ्गलमाङ्गल्यं नित्यं शुभकरं शिवम् ॥ ५६ ॥  
  
अर्हस्तु पूजनीयार्थास्सर्वे भूतपतिर्द्विजैः ।  
जगद्गुरुस्सविज्ञेयः सर्वालङ्कारसंयुतः ॥ ५७ ॥  
  
प्। ५५३)  
  
कारुण्यभस्मलिप्ताङ्गं शान्तिखट्वाङ्गधारणः ।  
निस्सहत्वजटाधारः शिवचन्द्रकिरीटवान् ॥ ५८ ॥  
  
ज्ञानशूलधरो नित्यं कृपाजिह्वाग्रपन्नगः ।  
निरावरणमन्नत्वं त्रैलोक्यं दिव्यचक्षुषः ॥ ५९ ॥  
  
कामात्मतापनो देव इच्छाशक्तिविभूषितः ।  
अचलश्शाश्वतो व्यापी अजोनित्यस्वयम्भुवः ॥ ६० ॥  
  
अप्रवृत्तस्सुसंवृत्तो ज्ञाता कर्ता च शाश्वतः ।  
सर्वज्ञः सर्वकर्ता च सर्वतोक्षिशिरोमुखः ॥ ६१ ॥  
  
अनक्षरमनुत्पाद्यमनिर्देश्यमनामयम् ॥ ६२ ॥  
  
प्। ५५४)  
  
तत्वावभासकं नित्यम् ऐश्वर्यं ज्ञानमुच्यते ।  
साक्षिवत्संस्थितो नित्यं त्रिप्रकारस्य कर्मणः ॥ ६३ ॥  
  
स भित्वा नाभिमध्यं तं संसारं न च सम्मृशेत् ।  
यस्य यस्य मनश्चेष्टा शुभे वा यदि वाऽशुभे ॥ ६४ ॥  
  
समन्तात्सर्वभूतानां ज्ञस्वभावञ्च व्यापकः ।  
क्षणं यत्पश्यते सर्वं सुखदुःखं हिताहितम् ॥ ६५ ॥  
  
संसारमण्डलं कृत्स्नमादिमध्यान्तसंस्थितम् ।  
सर्वमात्मनि पश्येत न च संयुज्यते विभुः ॥ ६६ ॥  
  
सर्वभूतकृतं कृत्स्नं सङ्कल्पाध्यवसायिनम् ।  
शृणुते मनुते नित्यं न तु युज्यति सर्वतः ॥ ६७ ॥  
  
प्। ५५५)  
  
शब्दस्पर्शञ्च रूपञ्च रसं गन्धं शुभाशुभम् ।  
श्रोता वक्ता च भोक्ता च मन्ता च सुखदुःखयोः ॥ ६८ ॥  
  
प्रादात्सर्वत्र सर्पादश्चेता पश्यन् शृणोति च ।  
अशेषभुवनव्यापी निश्शेषो बन्धमोक्षकृत् ॥ ६९ ॥  
  
सर्वज्ञः सर्वकरणः सृष्टिसंहारकारकः ।  
अनादिमध्यनिधनः प्रभवः सर्वतत्वगः ॥ ७० ॥  
  
सृष्टिसंहारकर्ता च क्रीडया प्रभवेश्वरः ।  
सर्वज्ञश्च प्रबुद्धश्च प्रकको बोधकस्तथा ॥ ७१ ॥  
  
पालको जलपाल्यश्च निग्रहानुग्रहेश्वरः ।  
उत्पादकोह्यनुत्पाद्य आशास्यः शासिता तथा ॥ ७२ ॥  
  
प्। ५५६)  
  
ससर्वदीपसंवेद्यो ध्रुवश्शान्तोऽथ निर्मलः ।  
इच्छया सकलो देव इच्छया कलवर्जितः ॥ ७३ ॥  
  
इच्छया च सृजत्येन इच्छया संहरत्यपि ।  
प्रवृत्तस्य विरोधीते विनाशोत्पत्तिकारणम् ॥ ७४ ॥  
  
निर्मलोधिकमानश्च अप्रमेयः प्रमाणवित् ।  
सर्वसम्भवहेतुश्चाप्यहेतुश्च सनातनः ॥ ७५ ॥  
  
सुधामा शाश्वतो नित्यः प्रभवः कारणेश्वरः ।  
सर्वकारणधर्मश्च शक्तिभिः प्रविभाव्यते ॥ ७६ ॥  
  
स्वतो धर्मश्च भगवान् प्रतीघातविलक्षणः ।  
अनादिख्ययश्चैव अविचाल्यो विचालकः ॥ ७७ ॥  
  
प्। ५५७)  
  
भोक्ता चैव तु भोक्ता च व्यापकः परमेश्वरः ।  
शक्तिभिश्चाप्रमेयश्च तृप्तश्च भगवान् शिवः ॥ ७८ ॥  
  
अक्षोभ्यश्चैव विक्षोभ्य तत्वानाञ्च विशेषतः ।  
अतर्क्यचेष्टितो देवः प्रभुः प्रभवतामपि ॥ ७९ ॥  
  
बुद्धिमत्पूर्वको देवः परं व्योम परात्परः ।  
स तस्मात् ज्ञानमात्रेण निष्ठीवे हि स प्रेरितः ॥ ८० ॥  
  
ओषधी योगवच्चैव यथाऽप्य बलिना बलः ।  
प्रेरको निष्कलो ह्येष यथा सकलनिष्कलः ॥ ८१ ॥  
  
सुसूक्ष्मत्वादमेयत्वादीशित्वात्परमेश्वरि ।  
शक्तिराद्यातिविमला शक्तिभिन्ना निवार्यते ॥ ८२ ॥  
  
प्। ५५८)  
  
सुसमिद्धो यथा वह्नि स्थलन्दहति शाड्वलम् ।  
भवेति शक्तिजिह्वत्वं प्रदीप्यन्तं निवार्यते ॥ ८३ ॥  
  
उत्पत्तिविलयानान्तु स्थित्यनुग्रहकारिणः ।  
कृतप्रसादनोपाय लक्षणं गीर्यते प्रभोः ॥ ८४ ॥  
  
कालस्तरुष्वमूर्तोऽपि करोति कुसुमोच्चयम् ॥  
फलानाञ्च तथा शेषां पतनञ्च यथा निशम् ॥ ८५ ॥  
  
तथोत्पत्तिविनाशानां कर्ताशम्भुरमूर्तिमान् ।  
अयस्कान्तगताशक्तिरमूर्ता कुरुते क्रियाः ॥ ८६ ॥  
  
गृह्णात्यधो यथा तत्वं शिवशक्तिरनामया ।  
शक्तयश्शङ्करवशाद्वर्तन्तेत्यन्तनिर्मलाः ॥ ८७ ॥  
  
प्। ५५९)  
  
कर्ता स एव जगतः परोऽपि स इहोच्यते ।  
न करोति स्वयं यस्मात् शान्तस्तेन निगद्यते ॥ ८८ ॥  
  
न हि कर्ता कारयिता नित्या देवस्सदाशिवः ।  
यथा कृषीवलाहीनां स्वकर्माण्यनुवर्तिनाम् ॥ ८९ ॥  
  
जरा जातिना प्रसादेन न विना फलदानि तु ।  
एवं सर्वाणि कर्माणि जपध्यानानि कानिचित् ॥ ९० ॥  
  
महेश्वरप्रसादेन न विना फलदानि तु ।  
अतीतस्सर्वभावानाम् अचिन्त्यगुणवर्जितः ॥ ९१ ॥  
  
सर्वकृत् सर्वस्वभूतेन सनातनः ।  
न चासौ चेन्द्रियग्राह्यो न करेण न चक्षुषा ॥ ९२ ॥  
  
प्। ५६०)  
  
आत्मनैवात्मना ग्राह्यो सर्वशः प्रभुरीश्वरः ।  
पूरयती निरवशेषं समस्ततनुरीश्वरोप्यतनुः ॥ ९३ ॥  
  
सकलपशुबन्धमोक्षप्रलयोत्पत्ति हेतुरेक एषः ।  
अधितिष्ठति भूतानि गूढश्शब्दादिवर्जितः ॥ ९४ ॥  
  
सर्वशश्शान्तस्सर्वज्ञः प्रभूरीशान अव्ययः ।  
ओतप्रोतमनाद्यन्तं शक्तिभिर्व्याप्य संस्थितः ॥ ९५ ॥  
  
चराचरं विश्वमिदम् ओजसा सर्वतोमुखः ।  
सर्वतः सर्वभूतेषु स्थावरेषु चरेषु च ॥ ९६ ॥  
  
सर्वबीजकलाव्यापी सर्वं व्याप्य व्यवस्थितः ।  
अग्रे प्रकाशयेद्यस्मात् अग्रे शिववाच्छिवाध्वरे ॥ ९७ ॥  
  
प्। ५६१)  
  
सर्वासित्वाच्च तत्वानाम् अग्निर्वै सर्वतोमुखः ।  
सर्वान्तस्समाधिस्थ अन्तःकरणगोचरः ॥ ९८ ॥  
  
यदग्रे लक्ष्यते सूक्ष्मं योगिभिस्तदुपास्यते ।  
सर्वात्मा सर्वभूतानां सर्वभूतविवर्जितः ॥ ९९ ॥  
  
भावात्मा सर्वभावानां सर्वभावविवर्जितः ।  
प्रधानगुणसंहर्ता तत्वं मया वरं स्मृतम् ॥ १०० ॥  
  
सर्वभूतगुणावस्थस्सर्वभूतगुहाश्रयः ।   
सर्वभूतात्मसंस्थानं सर्वत्र गतमव्ययम् ॥ १०१ ॥  
  
जयावृत्तं सुसम्पूर्णं शुद्धं स्वात्मव्यवस्थितः ।  
एवं परमनिर्वाण स्वमायी परमश्शिवः ॥ १०२ ॥  
  
प्। ५६२)  
  
अनादिमध्यनिधनो निर्द्वन्द्वः च्छिन्नसंशयः ।  
एष दुःखातिगो हेतुरेष क्षेमकरश्शिवः ॥ १०३ ॥  
  
विकारदेशोपमतुल्यवर्जितः   
तथोपमा रूपनिरस्तसंस्कृतिः ।  
अभावभावेन विलक्षणो धियः   
शिवस्सदाकारणकारणान्तरः ॥ १०४ ॥  
  
वस्तु यस्मात् क्वचित् किञ्चित् तादृगन्यन्न विद्यते ।  
स निर्वाणः परश्शुद्धो निर्मायी परमश्शिवः ॥ १०५ ॥  
  
एष ते निष्कलो देवः सकलेन समन्वितः ।  
अनुध्यानेन तन्नित्यं स्मरन्ती मनसा धियः ॥ १०६ ॥  
  
प्। ५६३)  
  
कारिकायां महादेवि कथितं तव सुवृते ।  
निश्वासे तु परे तन्त्रे निष्कलस्सकलस्य तु ॥ १०७ ॥  
  
शिवधर्ममिदं सारं सर्वतन्त्रोत्तमोत्तमम् ।  
देयं शैवाभिषिक्ताय न दद्यात्परदीक्षिते ॥ १०८ ॥  
  
  
इति निश्वासकारिकायाम् एकोन पञ्चाशत्पटलः ।  
