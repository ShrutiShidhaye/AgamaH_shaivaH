+++
title = "०४"

+++
  
  
अथ वक्ष्ये विशेषेण शिष्याणां लक्षणं शृणु ।  
अहिंसा सत्य संयुक्तः क्रोधलोभविवर्जितः ॥ १ ॥  
  
सहिष्णुरूर्जितमतिः सर्वक्लेश विवर्जितः ।  
आसनं दन्तकाष्ठं च पादप्रक्षालनं तथा ॥ २ ॥  
  
प्रसारणं च पादानां भस्मस्नानमतः परम् ।  
तलस्य मर्दनं चैव सङ्ग्रामं च विवादनम् ॥ ३ ॥  
  
महासंश्रयणं चापि न कुर्याद्गुरु सन्निधौ ।  
अतिहासमवष्टम्भं लीलामङ्गप्रसारणम् ॥ ४ ॥  
  
कटिप्रदेशे हस्तं यो न कुर्याद्गुरुसन्निधौ ।  
व्याख्यातं च प्रतिष्ठां च मण्डलं शिष्यसङ्ग्रहे ॥ ५ ॥  
  
प्। १५)  
  
गूर्वाज्ञा प्रकर्तव्य मेकग्रासं पथो यदि ।  
करस्फोटं च नृत्तं च गाथागानं च सुप्तकम् ॥ ६ ॥  
  
गण्डकेशविशीर्णत्वं वर्जनं गुरुसन्निधौ ।  
धामच्छायां गुरुच्छायां तथैवान्तेन वेदयेत् ॥ ७ ॥  
  
वाचामधुरया चैव गुरवे सन्निवेशयेत् ।  
गुरोर्गुरौ तु दष्टे तु प्राचार्यान्वन्दयेत्तथा ॥ ८ ॥  
  
दीक्षामुख्येन वा प्रीत्या शुश्रुषा गौरवेण च ।  
सतां चैव प्रयच्छेच्च ज्येष्ठत्व गुरुकल्पनात् ॥ ९ ॥  
  
तत्र ज्येष्ठस्तु सम्पूज्यो गुरुवन्नन्दिकेश्वर ! ।  
रात्रौ जले भये मार्गे प्रत्यादेश परो व्रजेत् ॥ १० ॥  
  
प्। १०)  
  
सदाचार्थो गुणग्राह्यो न दोषश्च परिग्रहः ।  
गुणग्रामे भवेत्सिद्धि न सिद्धिर्दोषसङ्ग्रहे ॥ ११ ॥  
  
सर्वेषामेव शिष्याणामधिकं स्याद्गुणं शृणु ।  
भक्तिविश्वा समद्रोहं गुर्वाज्ञालङ्घनस्थितिः ॥ १२ ॥  
  
श्रद्धा शान्तिः क्षमासत्यं तथा शौचं ततः श्रुतम् ।  
कृतज्ञता द्वादशकं यस्य शिष्यस्य विद्यते ॥ १३ ॥  
  
स शिष्याणां प्रधानश्च नास्त्येते ते प्रधानकाः ।  
भक्ति युक्तश्च शिष्यश्च न शिक्षयति चेद्गुरुः ॥ १४ ॥  
  
शिष्यज्ञानकृतं पापं गुरोर्भवति निश्चयः ।  
तस्मात्सर्वप्रयत्नेन गुणान्सर्वान्परीक्षयेत् ॥ १५ ॥  
  
प्। १७)  
  
  
अल्पदोषगुणाधिक्ये समये चैव दीक्षयेत् ।  
अब्दशुश्रूषणान्ते तु गुणागुणनिरूपणात् ॥ १६ ॥  
  
गुणाधिक्येऽपि सच्छिष्यो दीक्षासंस्कारकादिभिः ।  
कुर्यादाचार्यकस्तस्य विज्ञानावधिकं क्रमात् ॥ १७ ॥  
  
दीक्षामात्रेण शिष्योऽपि सर्वदोषविवर्जितः ।  
पश्चाद्दोषं समुत्पन्नं मनोवाक्काय कर्मभिः ॥ १८ ॥  
  
व्यसनादिभिरस्येवं तत्सर्वं गुरवे पुनः ।  
विज्ञाप्य सर्वदोषं च वन्दयेद्देशिकोत्तमम् ॥ १९ ॥  
  
प्रायश्चित्तविधानं च गुरुः पश्चादुदीरयेत् ।  
असन्निधौ गुरोरेवं कर्तव्यं ज्येष्ठसन्निधौ ॥ २० ॥  
  
प्रायश्चित्ताद्भवेच्छुद्धः शुद्धत्वान्मोक्षमाप्नुयात् ॥  
  
इति चिन्त्योपभेदे अचिन्त्यविश्वसादाख्ये शिष्य लक्षणः चतुर्थः पटलः ॥  
