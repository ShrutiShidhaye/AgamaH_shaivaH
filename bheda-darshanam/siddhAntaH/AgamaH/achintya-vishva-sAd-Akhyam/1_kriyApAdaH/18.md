+++
title = "१८"

+++
  
  
  
मायानां तु च सर्वेषां ज्ञानरूपां परां शिवाम् ।  
वागीश्वरीं महादेवीं शृणुत्वं नन्दिकेश्वर ॥ १ ॥  
  
प्। ३८५)  
  
प्रथमं कलशं प्रोक्तम् अत्र तदनन्तरम् ।  
तावेव वर्णौ दीर्घं च वारि पञ्चान्तकं पुनः ॥ २ ॥  
  
स्वरहीनश्च दीर्घेण युक्तं तोयमतः परम् ।  
यान्तौ सूक्ष्मेण संयुक्तौ स्वाहान्तं तु दशाक्षरी ॥ ३ ॥  
  
जातियुक्तं षडङ्गं च वक्ष्यामि तदनन्तरम् ।  
आद्यन्तस्वरषट्कस्य मध्यमं यच्चतुष्टयम् ॥ ४ ॥  
  
एतन्नपुंसकं त्यक्त्वा सेवितं त्वादशं भवेत् ।  
कवर्गं च चवर्गं च टवर्गं च तवर्गकम् ॥ ५ ॥  
  
पवर्गं च यकारादि क्षकारान्तं भवेत्क्रमात् ।  
एवमादि षडङ्गं च हृदयादि षडङ्गकम् ॥ ६ ॥  
  
प्। ३८६)  
  
स्वरद्वन्द्वं यथा सङ्ख्यं कादियान्तेन सम्पुटम् ।  
अकारं प्रथमं विद्यात् कवर्गं च स बिन्दुकम् ॥ ७ ॥  
  
अङ्कारं च नमोऽन्तं च हृदयं च भवेदिदम् ।  
एवमादि कवर्गादि स्वरसम्पुटितं भवेत् ॥ ८ ॥  
  
अं कं खं गं घं ङम् आं हृदयाय नमः ।  
इं चं छं जं ह्यं ञम् ईं रं शिरसे स्वाहा ॥ ९ ॥  
  
उं टं ठं डं ढं णम् ऊं शिखायै वषट् ।  
एं तं थं दं धं नम् ऐं कवचाय हुम् ॥ १० ॥  
  
ॐ पं फं बं भं मम् औं नेत्रत्रयाय वौषट् ।  
अं यं रं लं वं शं षं सं हं लं क्षम् अः अस्त्राय फट् ॥ ११ ॥  
  
प्। ३८७)  
  
एवमुक्तं षडङ्गं च मूलमन्त्रार्णकं न्यसेत् ।  
द्वादशान्ते वकारः स्यात् श्रोत्रयोर्देवकं न्यसेत् ॥ १२ ॥  
  
नेत्रे दशाक्षरद्वन्द्वं नासे वादिद्वयं तथा ।  
निकारं चास्य मध्ये तु विन्यसेन्नन्दिकेश्वर ॥ १३ ॥  
  
लिङ्गे गदें च स्वाहाश्च व्यावीकरं समाचरेत् ।  
पूर्वोक्तं च गुणैर्युक्तः साधकोत्साह संयुतः ॥ १४ ॥  
  
शौचमाचमनं स्नानं सन्ध्यावन्दन संयुतम् ।  
नित्यानुष्ठानकं कृत्वा गुरुभक्ति समन्वितः ॥ १५ ॥  
  
स्थानशुद्धिं च देहं च पात्रशुद्धि मनन्तरम् ।  
द्रव्यशुद्धिं च मन्त्राणां तथा कृत्वा च भावयुक् ॥ १६ ॥  
  
प्। ३८८)  
  
पुण्डरीकैश्च सुश्वेतैः नन्द्यावर्तैश्च जातिभिः ।  
सुगन्धैश्चैव पुष्पैश्च चन्दनैरिन्दुभिस्तथा ॥ १७ ॥  
  
कालेयकैः पुरैश्चैव कुङ्कुमैः कपिमांसकैः ।  
रोचना रसंयुक्तैः सुगन्धैः शीतलैर्जलैः ॥ १८ ॥  
  
पाद्यमाचमनं चार्घ्यं धूपदीपं तथैव च ।  
नैवेद्यमपि ताम्बूलं मुखवासं च कल्पयेत् ॥ १९ ॥  
  
अनन्तादि समारभ्य मातृकाम्बुजकान्तगम् ।  
पञ्चासनमिदं ध्यात्वा कर्णिकायां विशेषतः ॥ २० ॥  
  
विद्येश्वरीं च तन्मध्ये तदूर्ध्वे श्वेतपङ्कजम् ।  
केसरे कामराजं च वाग्भवं तस्य मध्यमे ॥ २१ ॥  
  
प्। ३८९)  
  
तन्मध्ये चापि वागीशीम् अर्थपञ्चकवासिनीम् ।  
शुद्धस्फटिकसङ्काशां सुखासीनां शुचिस्मिताम् ॥ २२ ॥  
  
जटामकुटशोभाढ्यामर्धेन्दुकृतशेखराम् ।  
चतुर्भुजां त्रिणेत्रां च सर्वलक्षणसंयुताम् ॥ २३ ॥  
  
पुस्तकं वामहस्तेन लेखनीं दक्षिणेन च ।  
शुद्धस्फटिकमालां च वामहस्तेन घण्टिकाम् ॥ २४ ॥  
  
पेशलां ह्लादवदनां शुककेकी सुभाषिणीम् ।  
चारुकुण्डलकेयूरमुक्ताभरणभूषिताम् ॥ २५ ॥  
  
चन्द्रामृतरसस्नातां सन्ततं भक्तवत्सलाम् ।  
सर्वगन्ध सुसंलिप्तवृत्तपीनोन्नतस्तनीम् ॥ २६ ॥  
  
प्। ३९०)  
  
श्वेतमाला समायुक्तां श्वेतवस्त्रोपशोभिताम् ।  
कठिनस्तनयुग्मां च विशालजघनां शिवाम् ॥ २७ ॥  
  
एवं ध्यात्वा जगद्धात्रीं दीक्षितानां तु मातरम् ।  
आवाहाद्भविष्यन्तं पूजयेच्छिववत्क्रमात् ॥ २८ ॥  
  
तर्पयेच्च जगत्सर्वं तत्तद्योगेन मन्त्रिताम् ।  
विद्येश्वर्याश्च पुरतो दलमध्येषु चाष्टसु ॥ २९ ॥  
  
योगां सत्यां च विमलां पूर्णां चैव तथैव च ।  
स्मृतिं च मेधां प्रज्ञां च पूर्ववन्नन्दिकेश्वर ॥ ३० ॥  
  
तद्बहिश्च षडङ्गं च हृदयं पावके दले ।  
वायव्ये तु शिखां यजेत् * * * * * * * * ॥ ३१ ॥  
  
प्। ३९१)  
  
ईशाने कवचं चैव पूर्वे नेत्रं क्षिपेत्पुनः ।  
सव्ये तु दलमध्ये तु पूजयेन्मन्त्र राजकम् ॥ ३२ ॥  
  
सौम्याश्च श्वेतवर्णाश्च देव्यः पद्मदृशस्तथा ।  
नमोरुद्रान्विताश्चैता इति शक्वरि सङ्ख्यकाः ॥ ३३ ॥  
  
दलाग्रे मातरश्चैव तद्बाह्ये लोकपालकाः ।  
स्वस्वनाम्ना च सम्पूज्य स्वस्वरूपं विभावयेत् ॥ ३४ ॥  
  
दशलक्षं जपित्वा तु दशांशं तर्पणं भवेत् ।  
अभिषेकं हुतं चैव भक्तियुक्तः समाचरेत् ॥ ३५ ॥  
  
श्वेतपद्मैः पयोऽभ्यक्तैर्जुहुयादयुतावधि ।  
मधुरत्रय संसिक्तैः श्वेतैश्शुभैश्शीतलैरपि ॥ ३६ ॥  
  
प्। ३९२)  
  
पलाशैश्च गडूच्यावा समिद्भिर्घृतमिश्रितैः ।  
प्रातः स्नात्वा समाचम्य न्यासादिसहितः क्रमात् ॥ ३७ ॥  
  
शुद्धपात्रे शुद्धजलं दिव्यदृष्ट्या विलोक्य च ।  
मूलमन्त्र सहस्रं च जपित्वा तज्जलं पिबेत् ॥ ३८ ॥  
  
संवत्सरेण कविता गद्यपद्यक्रमान्विता ।  
हृदयावधिके तोये स्थित्वा भास्करबिम्बके ॥ ३९ ॥  
  
वागीश्वरीं च तन्मध्ये ध्यात्वा भास्करमण्डले ।  
सहस्र त्रितयं जप्त्वा मण्डलावधि नित्यशः ॥ ४० ॥  
  
जात्यलङ्कार संयुक्ता प्रभूतकविता भवेत् ।  
त्रिस्वादु मधुबिल्वोत्थैः सुपत्रैश्चा युतं हुनेत् ॥ ४१ ॥  
  
प्। ३९३)  
  
लक्ष्मीकवित्वसौभाग्यं लोकवश्यं च जायते ।  
कृताञ्जलि समिद्धोमां मधुरत्रयसंयुताम् ॥ ४२ ॥  
  
महती कविताशक्तिरूचिता तस्य जायते ।  
ब्रह्मीरसेन पयसा घृतयुक्तं सुपाचयेत् ॥ ४३ ॥  
  
सहस्रत्रितयं जप्त्वा नित्यं प्रातस्तुलेपयेत् ।  
कर्षकत्रयमात्रेण कविता मण्डलाद्भवेत् ॥ ४४ ॥  
  
विश्वौषधं च सुश्वेषां जननीद्वयसंयुतम् ।  
सैन्धवं चाजमोदं च वाचश्चैता च पिप्पलीः ॥ ४६ ॥  
  
यष्टिं च जीरकं चैव चूर्णयित्वा समांशकम् ।  
ब्राह्मीरसेन बहुशो भावयित्वा विचक्षणः ॥ ४७ ॥  
  
प्। ३९४)  
  
घृतेन शीधुनामिश्र्य त्रिसहस्रं जपेत्क्रमात् ।  
अर्धमास प्रयोगेन भक्षयेदर्धमात्रकम् ॥ ४७ ॥  
  
एषां जपेन मूकस्य कवित्वं भवति ध्रुवम् ।  
तस्मात्कवित्व संसिद्धिरविवारं तु साधके ॥ ४८ ॥  
  
पञ्चाशदौषधीक्वाथं कलशे सम्मिलिता भवेत् ।  
सहस्रं तु दिनादौ तु जप्त्वा नित्यं तु मासकम् ॥ ४९ ॥  
  
तज्जलेनाभिषेकं च मेधालक्ष्मीयशः क्रमात् ।  
कवित्वं च यशोवश्यं द्रविणत्वं च सिध्यति ॥ ५० ॥  
  
तज्जलेनाभिषिक्तास्त्री वन्ध्या सत्पुत्रकं लभेत् ।  
अकारादिक्षकारान्तं पञ्चाशदपि चौषधीः ॥ ५१ ॥  
  
प्। ३९५)  
  
श्रीगन्धं च तथारक्तमागरुं चन्द्रमेव च ।  
उशीरं कुष्ठकं चैव परिकुङ्कुममेव च ॥ ५२ ॥  
  
तक्कोलजाती मांसी च मुरं चोरं तथैव च ।  
गन्धं च रोचनां चैव पत्रं तदनु पिप्पलीम् ॥ ५३ ॥  
  
बिल्वं गुहं रक्ततृणं लवङ्गं कुम्भिवर्धनीम् ।  
उदुम्बरं कामरीकां वारामज्जं तथैव च ॥ ५४ ॥  
  
श्वेतशङ्खप्रसूनं च मयूरशिखयान्वितम् ।  
लाक्षाग्निमन्धसिंहीं च कुशदर्भं तथैव च ॥ ५५ ॥  
  
कृष्णशङ्खप्रसूनं च वटं बन्धूकमेव च ।  
बृहतीं पाटलीं चित्रां तुलसीं किणिकं तथा ॥ ५६ ॥  
  
प्। ३९६)  
  
चत्वारिंशदिमाः प्रोक्ता दशपुष्पमनन्तरम् ।  
इन्द्रवल्लीं च भृङ्गीं च विष्णुक्रान्तिं च सूकरीम् ॥ ५७ ॥  
  
कृताञ्जलिं च दूर्वां च श्रीदेवीं च सभां पुनः ।  
लक्ष्मीं चैव सदाभद्रां शुभवारे शुभे दिने ॥ ५८ ॥  
  
समादायाथ पञ्चाशदौषधीः पापनाशिनीः ।  
एताभिर्गुलिकां कुर्याद् भस्मस्थां च विशेषतः ॥ ५९ ॥  
  
भूतप्रेतपिशाचाश्च चोरव्याघ्रादयस्तथा ।  
सुजप्ता मूलमन्त्रेण धारिता सर्वसिद्धिदा ॥ ६० ॥  
  
ज्योतिष्मत्याश्च तैलं च मूलमन्त्रेण साधितम् ।  
क्रमशः प्राशयेन्नित्यं षण्मासाद्वाक्पतिर्भवेत् ॥ ६१ ॥  
  
प्। ३९७)  
  
अशुद्धः शैवजातोसौ तपसा विजितेन्द्रियः ।  
नित्यस्नानरतो भक्तः परदूषणवर्जितः ॥ ६२ ॥  
  
पूर्वप्रोक्तगुणोपेतो दयालुः साधकोत्तमः ।  
अनधीतानि शास्त्राणि वक्तुं शक्तिश्च तस्य वै ॥ ६३ ॥  
  
चतुर्गुणं तु भजतां वागीशीं वरदोज्वलाम् ।  
पश्चात्सन्निधिमागत्य वाञ्च्छितार्थं ददेद्ध्रुवम् ॥ ६४ ॥  
  
नित्यमष्टोत्तरं जप्त्वा कैवल्यं पदमाप्नुयात् ॥ ६४ १।२ ॥  
  
इत्यचिन्त्य विश्वसादाख्ये वागीश्वरीवागीश्वरीपूजाविधिः अष्टादशः   
पटलः ॥  
