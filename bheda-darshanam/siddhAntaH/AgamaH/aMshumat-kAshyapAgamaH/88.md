+++
title = "८८"

+++
  
  
  
  
अथ वक्ष्ये विशेषेण वर्णसंस्कारलक्षणम् ।  
शिवात्परं च सद्भावम् अव्यक्ताच्छान्तिसम्भवम् ॥ १ ॥  
  
शान्तेः शक्तिसमुत्पन्नं तस्मान्नादं स बिन्दुकम् ।  
तस्माद् व्योम समुत्पन्नं तस्मादनिलसम्भवम् ॥ २ ॥  
  
अनिलादग्नि सम्भूतं तस्माद्वैजलसम्भवम् ।  
तस्माद्वै भुवनं जातं भुवने वर्णसम्भवम् ॥ ३ ॥  
  
श्वेतं रक्तं तथा पीतं कृष्णं चैव चतुर्विधम् ।  
जले तु श्वेतसम्भावम् अग्नौ रक्तनिभोद्भवम् ॥ ४ ॥  
  
भुवने पीतसम्भूतं त्वनिले कृष्णसम्भवम् ।  
विष्णुर्महेश्वरो धाता रुद्रो वर्णाधिपाः क्रमात् ॥ ५ ॥  
  
विप्रक्षत्रियविट्च्छूद्रा सितवर्णादयो भवेत् ।  
श्वेतं रक्तं च पीतं च कृष्णं विप्र चतुर्विधम् ॥ ६ ॥  
  
श्वेतं चैव तु शुक्लं च धवलं चावदातकम् ।  
मुक्ताभं चेन्दुवर्णाभं श्वेतवर्णमिति स्मृतम् ॥ ७ ॥  
  
शङ्खवर्णसमं शुक्लवर्णमित्युदितो मया ।  
राजताभं च गोक्षीरसदृशं धवलं भवेत् ॥ ८ ॥  
  
तारका सदृशं विप्र अवदातमुदाहृतम् ।  
अरुणं रक्त शोणं च पाटलं च चतुर्विधम् ॥ ९ ॥  
  
अरुणं शशरक्ताभं जपापुष्पाभरक्तकम् ।  
शोणं किंशुकपुष्पाभं लाक्षासारं तु पाटलम् ॥ १० ॥  
  
स्वर्णपिङ्गलपीतं च हरितालं चतुर्विधम् ।  
स्वर्णवर्णसमं स्वर्णं पिङ्गं रजनिसारवत् ॥ ११ ॥  
  
हरितालं तु पीतं स्यात् हरितं मार्जालनेत्रवत् ।  
नीलं श्यामं च कालं च कृष्णं चैव चतुर्विधम् ॥ १२ ॥  
  
मेघवर्णसमं नीलं श्यामं वै वनवायसम् ।  
शिखिकण्ठसमं कालं कृष्णं स्याद्गृहपक्षवत् ॥ १३ ॥  
  
एवं षोडशभेदं तु वर्णमेवं स्वतन्त्रकम् ।  
घरणीजन्द्रच्छेदं रक्तं हंसाङ्घ्री सम्भवम् ॥ १४ ॥  
  
अथवा जातिलिङ्गं तु रक्ताभं द्विविधं स्मृतम् ।  
गोदावर्यास्तु सम्भूतं हरितालमुदाहृतम् ॥ १५ ॥  
  
अतसी पुष्पसङ्काशं राजावर्ताश्ममुच्यते ।  
श्यामपाषाण सारं तु श्याममित्यभिधीयते ॥ १६ ॥  
  
दीपोद्भूतं च चूर्णं तु कृष्णवर्णमुदाहृतम् ।  
एवमादि कलावर्णं तस्मात्तस्मिन्ननेकधा ॥ १७ ॥  
  
मृच्छेदं लाक्षासारं च दीपोद्भवरजस्तथा ।  
पद्मं चाविरि नीलान्यद् धातुरित्यभिधीयते ॥ १८ ॥  
  
एवं स्वतन्त्र प्रधानास्तु वर्णबिम्बार्हकं क्रमात् ।  
  
  
इत्यंशुमान्काश्यपे वर्णसम्भवपटलः (अष्टाशीतितमः) ॥ ८८ ॥  