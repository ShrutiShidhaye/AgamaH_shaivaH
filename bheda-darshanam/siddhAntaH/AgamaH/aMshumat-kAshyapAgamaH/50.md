+++
title = "५०"

+++
  
  
  
  
द्विभुजाञ्जनसङ्काशां लम्बोष्ठाङ्गनासिकाम् ।  
लम्बमानस्तनोकुक्षी नीलं वा रक्त वाससम् ॥ १ ॥  
  
उत्पलं दक्षिणे हस्ते पीठे वामकरं न्यसेत् ।  
भद्रपीठस्थितासीनां द्विपादं चैव लम्बितम् ॥ २ ॥  
  
सर्वाभरणसम्पन्नां वासिकाबद्धमाकुटीम् ।  
काकध्वजसमायुक्ताम् अलकातिलकान्विताम् ॥ ३ ॥  
  
तस्या दक्षिणपार्श्वे तु वृषो वै वृषभाननः ।  
द्विभुजो दक्षिणे हस्ते दण्डं वामे तु सूचिधृक् ॥ ४ ॥  
  
लम्बयेद्दक्षिणं पादं वाममुत्कुटिकासनम् ।  
श्वेतवर्णं महाकायं सर्वाभरणभूषितम् ॥ ५ ॥  
  
वृषं वै दक्षिणे त्वेवं वामे मण तथोच्यते ।  
सुस्तना यौवनाङ्गा च सर्वाभरणभूषिता ॥ ६ ॥  
  
कृष्णाजिननिभा रक्तवस्त्रेणैव विभूषिता ।  
द्विनेत्रा करण्डमकुटा वामपादं प्रलम्बितम् ॥ ७ ॥  
  
सव्ये तत्कुटिकासीना हस्ते उत्पलधारिणी ।  
एवं ज्येष्ठा समाख्याता दुर्गालक्षणमुच्यते ॥ ८ ॥  
  
चतुर्भुजा द्विनेत्रा च सस्यश्यामनिभा वरा ।  
सौम्या पीताम्बरोपेता पीनोरुजघनस्तनी ॥ ९ ॥  
  
करण्डमकुटोपेता सर्वाभरणभूषिता ।  
अभयं दक्षिणं हस्तं खड्गं वै वामहस्तकम् ॥ १० ॥  
  
पर हस्ते तु सव्ये तु चक्रं वामे तु शङ्खभृत् ।  
समपात्स्थानकं कुर्यात् पद्मपीठोपरि स्थिता ॥ ११ ॥  
  
नागेन्द्रेण स्तनौ बध्वा रक्तकञ्चुकधारिणी ।  
एवं दुर्गा समाख्याता विष्णुलक्षणमुच्यते ॥ १२ ॥  
  
विष्णुं किरीटमकुटं कटिसूत्रादि भूषितम् ।  
पीताम्बरधरं सौम्यं चतुर्भुजसमन्वितम् ॥ १३ ॥  
  
अभयं दक्षिणे हस्ते कटकं वामहस्तके ।  
परहस्ते तु वामे तु शङ्खं चक्रं तु दक्षिणे ॥ १४ ॥  
  
पद्मपीठोपरिष्टात्तु सस्यश्यामनिभाकृतिम् ।  
आसीनं वा स्थितं वापि सव्यासव्ये श्रियावनी ॥ १५ ॥  
  
संयुक्ता केवलं वाथ कर्तव्यं विष्णुमूर्तिनः ।  
एकवक्त्रं द्विहस्तं च जातिलिङ्गसमप्रभम् ॥ १६ ॥  
  
ईषद्विजृम्भपद्मौ द्वौ स्कन्धेनैव करोद्धृतौ ।  
करण्डमकुटोपेतं स्वमण्डलमकुटो परे ॥ १७ ॥  
  
छन्नवीरसमायुक्तम् उपवीतयुतं तु वा ।  
रक्तरञ्जकबद्धाभं सर्वाभरणभूषितम् ॥ १८ ॥  
  
समपात्स्थानकं कुर्यात् पद्मपीठोपरि स्थितम् ।  
सौम्यनेत्रद्वयोपेतं सौरमेवं प्रकल्पयेत् ॥ १९ ॥  
  
श्यामवर्णं द्विहस्तं च रक्ताम्बरधरं शुभम् ।  
किरीटमकुटोपेतं सर्वाभरणभूषितम् ॥ २० ॥  
  
शक्तिं दक्षिणहस्ते तु वामहस्तेङ्कुशं धृतम् ।  
विशालोदरं तथाग्रीवं * शची समन्वितम् ॥ २१ ॥  
  
द्विनेत्रं सौम्यवदनं सिंहासनोपरि स्थितम् ।  
आसीनं वा प्रकर्तव्यं गजारूढमथापि वा ॥ २२ ॥  
  
इन्द्रमेवं समाख्यातम् अश्विनी तु तथोच्यते ।  
एकसिंहासनासीनावश्विन्यौ विश्वरूपिणौ ॥ २३ ॥  
  
दाडिमी पुष्पसङ्काशौ उभयोः सोपवीतिनौ ।  
फुल्लरक्तोत्मलाक्षौ च पीतासृग्वस्त्रधारिणौ ॥ २४ ॥  
  
नासत्यौ नाकमरुतौ चूडामुकुट धारिणौ ।  
करद्वयसमायुक्तौ स्त्रीभूषण विभूषितौ ॥ २५ ॥  
  
अभयं दक्षिणे हस्ते पुस्तकं वामहस्तके ।  
लम्बितौ दक्षिणौ पादौ वामे वैकुटिकासनौ ॥ २६ ॥  
  
देवानां भिषजोपेतौ यत्किञ्चित्सापिधायकौ ।  
तयोः पार्श्वद्वये विप्र दक्षिणादक्षिणे क्रमात् ॥ २७ ॥  
  
मृतसञ्जीविनी चैव संस्थितौ चामरा धरौ ।  
परिविशालकरणी वश्विन्यौ पीतपिङ्गलौ ॥ २८ ॥  
  
वामे सधन्वन्तरिश्चैव मत्रयं च तथैव च ।  
पीतरक्तनिभोपेतौ * * * कृष्णवाससौ ॥ २९ ॥  
  
खड्गखेटकहस्तौ द्वौ सर्वाभरणभूषितौ ।  
अश्विन्येवं समाख्यातौ पितृरुपमथोच्यते ॥ ३० ॥  
  
पितरस्सुभगा वृद्धकेशबन्धसमन्विताः ।  
पीतवर्णाङ्ग केशास्ते वासीकाबद्धमस्तकाः ॥ ३१ ॥  
  
यज्ञसूत्रसमायुक्ताः द्विभुजाः श्वेतवाससः ।  
नागाभरणसंयुक्ताः भस्मोद्धूलितविग्रहाः ॥ ३२ ॥  
  
सितदन्तसमायुक्ताः सौम्यदृग्वदनान्विताः ।  
फलका भद्रपीठे वा पितरस्तु महासनाः ॥ ३३ ॥  
  
वामजानूपरिन्यस्त वामहस्तसमन्विताः ।  
सूचिर्दक्षिणहस्तास्तु पितरस्त्रय उच्यते ॥ ३४ ॥  
  
पितरस्तु समाख्याता शृणु वैवस्वतं ततः ।  
द्विभुजं कृष्णवर्णं तु खड्गखेटकधारिणम् ॥ ३५ ॥  
  
करालदंष्ट्रवदनं रक्तमाल्यानुलेपनम् ।  
रक्तवस्त्रधरं चोग्रं किरीटमकुटान्वितम् ॥ ३६ ॥  
  
दीप्ताग्नि सदृशाक्षं च महामहिषवाहनम् ।  
यमवत्तस्य पार्श्वस्थौ तमिवश्मश्रुवक्त्रकौ ॥ ३७ ॥  
  
चित्रगुप्त कली चैव द्वारपार्श्वे तु संस्थितौ ।  
कृष्ण श्याम निभो पेतौ रक्तवस्त्रधरावुभौ ॥ ३८ ॥  
  
पीठपार्श्वस्थितौ मृत्युसहितावुग्रतेजसौ ।  
नीललोहितसङ्काशौ द्वौ चामरधृतिस्त्रियौ ॥ ३९ ॥  
  
पुरतः संस्थितौ विप्र ! धर्माधर्मसमाह्वयौ ।  
यमः सिंहासनासीनो महिषोपरि रोहितः ॥ ४० ॥  
  
यमलक्षणमाख्यातं रोहिणी लक्षणं तथा ।  
करण्डमकुटा रक्ता द्विभुजा च सुशोभना ॥ ४१ ॥  
  
सर्वाभरणसंयुक्ता नागहस्ता सिताम्बरा ।  
आसीनो वा स्थितो वापि सप्तसङ्ख्या च रोहिणी ॥ ४२ ॥  
  
रोहिण्या लक्षणं ख्यातं निर्-ऋतेर्लक्षणं तथा ।  
निर्-ऋतिं रक्तवर्णं तु द्विभुजं च महातनुम् ॥ ४३ ॥  
  
खड्गं दक्षिणहस्ते तु वामहस्ते तु खेटकम् ।  
पीतवस्त्रधरं रौद्रं करालवसुदंष्ट्रकम् ॥ ४४ ॥  
  
सर्वाभरणसंयुक्तं शवारूढं जगत्पतिम् ।  
रक्तकेशसमायुक्तं स्थितं वासीनमेव वा ॥ ४५ ॥  
  
निर्-ऋतेश्चैवमाख्यातं ततश्चाप्सरसो विदुः ।  
अतिकान्ता युवा रक्ता केशभारालकान्विता ॥ ४६ ॥  
  
नानाभरणसंयुक्ता नानापुष्पैरलङ्कृता ।  
दुकूलवसनास्सर्वा पीनोरूजघनस्थलाः ॥ ४७ ॥  
  
मध्यै क्षौमादिसंयुक्ताः किञ्चित्प्रहसिताननाः ।  
गन्धाद्यैरनुलिप्ताङ्गा भद्रपीठोपरि स्थिताः ॥ ४८ ॥  
  
समभङ्गसमायुक्ताः सप्तसङ्ख्याप्सराः स्मृताः ।  
अप्सरास्त्वेवमाख्याता वरुणस्त्वथ वक्ष्यते ॥ ४९ ॥  
  
वरुणं शुक्लवर्णं तु द्विभुजं पाशहस्तकम् ।  
सर्वाभरणसंयुक्तं करण्डमकुटान्वितम् ॥ ५० ॥  
  
पीतवस्त्रधरं जातं महाबलपराक्रमम् ।  
यज्ञसूत्रेणसंयुक्तं मकरस्थानकान्वितम् ॥ ५१ ॥  
  
ऋषयः पीतवर्णास्तु नानावर्णाम्बरान्विताः ।  
वृद्धाश्च द्विभुजाः शान्ताः जटाचूडसमन्विताः ॥ ५२ ॥  
  
चिबुकाहृदयान्ताश्च उपवीतसमायुताः ।  
भस्मना च त्रिपुण्ट्रास्ते स्थानकास्त्वासनास्तु वा ॥ ५३ ॥  
  
दण्डं दक्षिणहस्ते तु छत्रं वामकरे धृताः ।  
दण्डं विनाथवा (हस्ते) सव्ये वै ज्ञानमुद्रिकाः ॥ ५४ ॥  
  
वामजानूपरिन्यस्त वामहस्त समन्विताः ।  
अत्र्यगस्त्थौ वसिष्ठश्च गौतमाङ्गिरसौ तथा ॥ ५५ ॥  
  
विश्वामित्रो भरद्वाजः ऋषयः सप्तकीर्तिताः ।  
द्विभुजस्तु महावीर्यः ताम्राक्षो धूम्रसन्निभः ॥ ५६ ॥  
  
ध्वजं वै दक्षिणे हस्ते वामहस्तेन दण्डधृक् ।  
कुञ्चिताङ्घ्रियुतो वायुः शाललम्बरभूषितः ॥ ५७ ॥  
  
नानाभरणसंयुक्तः केशास्य सुविकीर्णकः ।  
सिंहासनोपरिष्टात्तु शीघ्रयात्रो सुखस्थितः ॥ ५८ ॥  
  
वायुरेवं समाख्यातो रुद्रलक्षणमुच्यते ।  
चतुर्भुजास्त्रिणेत्राश्च जटामकुटमण्डिताः ॥ ५९ ॥  
  
शुक्लवस्त्रधरास्सर्वे शुक्लवर्णाः प्रकीर्तिताः ।  
समपादाः स्थानकाश्च सर्वे पद्मोपरि स्थिताः ॥ ६० ॥  
  
सर्वाभरणसंयुक्ताः सर्वपुष्पैरलङ्कृताः ।  
अभयं परशुं सव्ये वरदं कृष्णवामके ॥ ६१ ॥  
  
महादेवः शिवो रुद्रः शङ्करो नीललोहितः ।  
ईशानो विजयो भीमो देवदेवो भवोद्भवः ॥ ६२ ॥  
  
कपालीशस्त्विमे विप्र रुद्रा एकादशस्मृताः ।  
सोमस्सिंहासनासीनः कुन्दशङ्खनिभान्वितः ॥ ६३ ॥   
  
प्रभामण्डलसंयुक्तो द्विभुजस्सौम्यवक्त्रकः ।  
आसीनो वा स्थितो वापि कुमुदाभ्यां ज्वलत्करः ॥ ६४ ॥  
  
हेमयज्ञोपवीताङ्गः सर्वाभरणभूषितः ।  
शुक्लवस्त्रधरश्शान्तः सर्वपुष्पैरलङ्कृतः ॥ ६५ ॥  
  
त्रिविधः क्षेत्रपालस्तु सात्विको राजतामसः ।  
श्वेतं रक्तं तथा कृष्णं साल्विकादि गुणं भवेत् ॥ ६६ ॥  
  
द्विभुजं चतुर्भुजं शान्तं राजसं षड्भुजान्वितम् ।  
तामसञ्चाष्टदोर्दण्डम् इत्येवं सात्विकादिकम् ॥ ६७ ॥  
  
स्थानकं पद्मपीठे तु भद्रपीठे तु वा विदुः ।  
शूलं दक्षिणहस्ते तु कपालं त्वितरे धृतम् ॥ ६८ ॥  
  
द्विभुजं ह्येवमाख्यातं चतुर्भुजमथोच्यते ।  
परहस्ते तु सव्ये खट्वाङ्गं जङ्गमन्यके ॥ ६९ ॥  
  
अथवा पूर्वहस्ते तु अभयं वरदान्वितम् ।  
पूर्ववत्परहस्तौ द्वौ घण्टा वामहस्तके ॥ ७० ॥  
  
सात्विकं त्वेवमाख्यातं राजसं तु ततः शृणु ।  
शूलं खड्गं च घण्टां च दक्षिणे तु करत्रये ॥ ७१ ॥  
  
खेटकं च कपालं च नागपाशं च वामके ।  
तामसं तु धनुर्बाणं दक्षिणेऽदक्षिणे धृतम् ॥ ७२ ॥  
  
शेषं राजसवत्ख्यातं रक्तकेशोर्ध्वमण्डलम् ।  
उग्रदृष्टि समायुक्तं नानानागविभूषितम् ॥ ७३ ॥  
  
त्रिणेत्रं नग्नकं चैव क्षेत्रपालं प्रकल्पयेत् ।  
ईशो वै द्विभुजः शान्तः सर्वाभरणभूषितः ॥ ७४ ॥  
  
जटामकुटसंयुक्तं शुक्लवर्णद्युतिस्सदा ।  
शुक्लयज्ञोपवीतश्च शुक्लपद्मोपरि स्थितः ॥ ७५ ॥  
  
शूलं दक्षिणहस्ते तु कपालं वामहस्तके ।  
ईशमेवं समाख्यातं ततो वै भास्करं क्रमात् ॥ ७६ ॥  
  
द्विभुजाः पद्महस्ताश्च रक्तपद्मासने स्थिताः ।  
रक्तमण्डलसंसक्ताः करण्डमकुटान्विताः ॥ ४७ ॥  
  
रक्तपद्मधरास्सर्वे सर्वाभरणभूषिताः ।  
छन्नवीरसमायुक्ता भास्करा द्वादशैव तु ॥ ७८ ॥  
  
वैकर्तनो विवस्वांश्च मार्ताण्डो भास्करो रविः ।  
लोकप्रकाशकश्चैव लोकसाक्षी त्रिविक्रमः ॥ ७९ ॥  
  
आदित्यश्च महासूर्यस्त्वंशुमाली दिवाकरः ।  
एते वै द्वादशादित्या उत्तरादि क्रमात् स्थिताः ॥ ८० ॥  
  
एवं षोडशमाख्यातं द्वात्रिंशदथ वक्ष्यते ।  
अनन्तं चतुर्भुजं सौम्यं सर्वाभरणभूषितम् ॥ ८१ ॥  
  
जपापुष्पनिभाकारं करण्डमकुटान्वितम् ।  
सितवस्त्रधरं शान्तं त्रिणेत्रं पद्मसंस्थितम् ॥ ८२ ॥  
  
अभयं वरदोपेतं टङ्कशूलधरं शुचिम् ।  
आचार्यं चतुर्भुजं शान्तं सर्वाभरणभूषितम् ॥ ८३ ॥  
  
हिरण्यसदृशप्रख्यं दुकूलवसनान्वितम् ।  
अभयं वरदोपेतं खड्गखेटकधारिणम् ॥ ८४ ॥  
  
सुस्थितः पद्मपीठे तु कुर्यादेवं प्रकल्पयेत् ।  
अभयश्चतुर्भुजश्शान्तो जटामकुटमण्डितः ॥ ८५ ॥  
  
अतिरक्तसमप्रख्यः सर्वाभरणभूषितः ।  
अभयं वरदोपेतः शूलपाशधरो भवेत् ॥ ८६ ॥  
  
मोटी हस्तद्वयोपेता सौम्याननद्विनेत्रका ।  
अत्यन्त सुन्दरा शान्ता सर्वाभरणभूषिता ॥ ८७ ॥  
  
नानागन्धानुलिप्ताङ्गा नानापुष्पोपशोभिता ।  
करण्डमकुटोपेता पद्मपीठोपरि स्थिता ॥ ८८ ॥  
  
किञ्चिद्विशाअलकुक्षी च पीनोरुजघनस्तनी ।  
दुकूलपट्टदेवाङ्गैः नानावस्त्रधरा वरा ॥ ८९ ॥  
  
सस्य श्यामनिभाकारा रक्तोत्पलधृतः करा ।  
आजानुलम्ब्य वामे तु हस्ता च समभङ्गिका ॥ ९० ॥  
  
सूक्ष्मा नीलनिभाशान्ता हेमवस्त्रधरा वरा ।  
चतुर्भुजा त्रिणेत्रा च सर्वाभरणभूषिता ॥ ९१ ॥  
  
अभया वरदोपेता टङ्कशूलधरा तथा ।  
गौरीलक्षणमाख्यातं यथा सकललक्षणम् ॥ ९२ ॥  
  
तथैव कारयेद्धीमान् स्थापयेत्केवलात्मिकाम् ।  
शिवश्चतुर्भुजः शान्तः सर्वाभरणभूषितः ॥ ९३ ॥  
  
जटामकुटसंयुक्तः शङ्खकुन्देन्दुसन्निभः ।  
अभयं वरदोपेतः खड्गखेटकधारणः ॥ ९४ ॥  
  
पद्मपीठपरिष्टात्तु स्थानकासन एव हि ।  
चतुर्वक्त्रश्चतुर्बाहुः हरितालसमप्रभः ॥ ९५ ॥  
  
जटामकुटसंयुक्तः पिङ्गाक्षस्सर्वभूषणः ।  
कृष्णाजिनोत्तरीयश्च यज्ञसूत्रसमन्वितः ॥ ९६ ॥  
  
शुक्लवस्त्रधरः शान्तः कटिसूत्रस्समेखलः ।  
शुक्लमाल्यानुलेपश्च कर्णकुण्डलमण्डितः ॥ ९७ ॥  
  
दक्षिणे चाक्षमालां च कूर्चं चैव तु धारयेत् ।  
कमण्डलं कुशं वामे दक्षिणे स्रुक्स्रुवौ धरः ॥ ९८ ॥  
  
आज्यस्थालीं कुशं चैव वामहस्ते तु धारयेत् ।  
अभयं वरदौ पूर्वे हस्तौ वा द्विजसत्तम ! ॥ ९९ ॥  
  
आसने तु भवाङ्घ्रिश्च शाययेत्तु परस्परम् ।  
मेढ्रमूलोपरिष्टात्तु वामहस्तोर्ध्ववक्त्रकम् ॥ १०० ॥  
  
सव्यहस्तं च तस्योर्ध्वे तद्वनास्वात्र्यद्य अच्युतम् ।  
दक्षिणे चाक्षमालां च वामहस्ते कमण्डलुम् ॥ १०१ ॥  
  
सरस्वती दक्षिणे भागे सावित्री वामपाश्वके ।  
आसीनो वा स्थितो वापि पद्मपीठोपरि स्थितः ॥ १०२ ॥  
  
शिवोत्तमं श्वेतवर्णं तु चतुर्दोर्भिस्समन्वितम् ।  
सर्वाभरणसंयुक्तं शुक्लवस्त्रोपवीतकम् ॥ १०३ ॥  
  
नेत्रद्वयसमायुक्तं करण्डमकुटान्वितम् ।  
अभयवरदोपेतं शूलपाशधृतं शुचिम् ॥ १०४ ॥  
  
पद्मपीठोपरिष्टात्तु स्थानकं समपादकम् ।  
भृगुः शुक्लनिभश्शान्तः शुक्लवस्त्रधरस्ततः ॥ १०५ ॥  
  
करण्डमकुटोपेतो हस्तद्वयसमन्वितः ।  
अभयवरदोपेतः सर्वाभरणभूषितः ॥ १०६ ॥  
  
स्थानकं वासनं वापि पद्मपीठोपरि स्थितः ।  
पूर्वमेवोदितस्त्वीशः तथात्रैव तु कल्पयेत् ॥ १०७ ॥  
  
अगस्त्यं कौशिकं कृत्वा स्थापयेत्स्थापकोत्तमः ।  
एकवक्त्रं चतुर्बाहुं नेत्रत्रयसमन्वितम् ॥ १०८ ॥  
  
क्षौमवस्त्रधरं शान्तं बन्धूककुसुमप्रभम् ।  
जटामकुटसंयुक्तं सर्वाभरणभूषितम् ॥ १०९ ॥  
  
अभयवरदोपेतं टङ्कशूलधरं शुचिम् ।  
विद्येशं पूर्ववत्कृत्वा स्थापयेद्देशिकोत्तमः ॥ ११० ॥  
  
सरस्वतीं चतुर्बाहुं श्वेतपद्मासनासिकाम् ।  
जटामकुटसंयुक्तां शुक्लवर्णां सिताम्बराम् ॥ १११ ॥  
  
यज्ञोपवीतसंयुक्तां रत्नकुण्डलमण्डिताम् ।  
सर्वाभरणसंयुक्ता मुक्ताहारा सुलोचना ॥ ११२ ॥  
  
व्याख्यानं चाक्षमाला च दक्षिणे तु करद्वये ।  
पुस्तकं कुण्डिकां वामे त्रिणेत्रा चारुरूपिणी ॥ ११३ ॥  
  
भृग्वादि प्रमुखैः सर्वमुनिभिः सेविता परा ।  
एवं लक्षणसंयुक्ता वाग्देवी परिकीर्तिता ॥ ११४ ॥  
  
लक्ष्मीः पद्मासनासीना द्विभुजा काञ्चनप्रभा ।  
हेमरत्नोज्वलन्नक्र कुण्डलाभ्यां सुमण्डिता ॥ ११५ ॥  
  
सुयौवना सुरम्याङ्गा कुञ्चितभ्रूसविभ्रमा ।  
रक्ताक्षी पीतगन्धा च कञ्चुकाच्छादनस्तनी ॥ ११६ ॥  
  
शिरसो मण्डलं शङ्खचक्रसीमान्तपङ्कजम् ।  
अम्बुजं दक्षिणे हस्ते वामे श्रीफलमुच्यते ॥ ११७ ॥  
  
मध्ये विपुलसुश्रोणी शोभनाम्बर वेष्टिता ।  
मेखला कटिसूत्रा च सर्वाभरणभूषिता ॥ ११८ ॥  
  
एकाक्षसदृशास्त्वेक नेत्रं कुर्याद्विशेषतः ।  
पशुपतिवत्कृत्वाथ स्थापयेद्देशिकोत्तमः ॥ ११९ ॥  
  
धरो ध्रुवश्च सोमश्च स्त्वापस्त्वनल एव च ।  
अनिलः प्रत्युषश्चैव प्रभावश्च तथैव च ॥ १२० ॥  
  
वसवो ह्यष्टकाः सर्वे रक्तवर्णा द्विनेत्रकाः ।  
पीताम्बर धराः सर्वे आसीनास्त्वास्थितास्तु वा ॥ १२१ ॥  
  
खड्गखेटकहस्ताश्च सर्वाभरणभूषिताः ।  
करण्डमकुटोपेता रौद्रास्सर्वे प्रकीर्तिताः ॥ १२२ ॥  
  
पशुपतिमिव कार्यो महादेवो द्विजोत्तम ! ।  
एकरुद्रमिव कार्यो त्रिमूर्तिर्द्विजसत्तम ! ॥ १२३ ॥  
  
धनदः सर्वयक्षेन्द्रः सर्वाभरणभूषितः ।  
तप्तकाञ्चनसङ्काशो हस्तद्वयसमन्वितः ॥ १२४ ॥  
  
वरदाभय हस्तश्च गदा वा वामहस्तके ।  
पद्मपीठो परिष्टात्तु द्विनेत्रो मेषवाहनः ॥ १२५ ॥  
  
रक्ताम्बरधरौ सौम्यो शङ्खपद्मनिधी उभौ ।  
भूताकारौ महाबलौ शङ्खपद्मनिधी ततः ॥ १२६ ॥  
  
आसीनौ पद्मपीठे तु पद्महस्तौ द्विजोत्तम ! ।  
करण्डमकुटोपेतौ सितवासोत्तरीयकौ ॥ १२७ ॥  
  
दक्षिणेऽदक्षिणे शङ्खनिधिपद्मनिधी क्रमात् ।  
धनदस्य तु वामे तु देवीं कुर्यात्सलक्षणाम् ॥ १२८ ॥  
  
धनदं ह्येवमाख्यातं प्राग्वद्रुद्रं च कल्पयेत् ।  
कालाग्निरुद्रमूर्तेस्तु लक्षणं वक्ष्यतेऽधुना ॥ १२९ ॥  
  
चतुर्भुजं त्रिणेत्रं च ज्वालाकेशोपशोभितम् ।  
खड्गखेटकसंयुक्तं शरचापधृतं परम् ॥ १३० ॥  
  
रक्तवस्त्रधरं रौद्रं सर्वाभरणभूषितम् ।  
रक्तोर्ध्वकेशसंयुक्तं सिंहासनोपरिस्थितम् ॥ १३१ ॥  
  
चतुर्भुजं त्रिणेत्रं च नीलोत्पलसमप्रभम् ।  
करण्डमकुटोपेतं सर्वाभरणभूषितम् ॥ १८२ ॥  
  
अभयवरदोपेतं टङ्कशूलधृतं परम् ।  
रक्तवस्त्रसमायुक्तं पद्मपीठोपरिस्थितम् ॥ १३३ ॥  
  
श्रीकण्ठं ह्येवमाख्यातं नागदेवमथोच्यते ।  
त्रिणेत्रं चतुर्भुजं सौम्यं रक्ताभं सितवाससम् ॥ १३४ ॥  
  
अभयवरदोपेतं परहस्ते तु नागधृत् ।  
करण्डमकुटोपेतं नागं पञ्चफणान्वितम् ॥ १३५ ॥  
  
सर्वाभरणसंयुक्तं पद्मपीठोपरि स्थितम् ।  
भीमं चतुर्भुजं रौद्रं सर्वाभरणभूषितम् ॥ १३६ ॥  
  
जटामकुटसंयुक्तं मतिरक्तसमप्रभम् ।  
अभयं वरदं चैव शूलं पाशं च धारयेत् ॥ १३७ ॥  
  
सितवस्त्रसितं चैव रौद्रदृष्टिं सदंष्ट्रकम् ।  
सस्याङ्कुरनिभाभूमिः नीलालकसमन्विता ॥ १३८ ॥  
  
करण्डमकुटोपेता सर्वाभरणभूषिता ।  
पीतवस्त्रधरा चैव प्रसन्नवदनान्विता ॥ १३९ ॥  
  
पद्मं वाप्युत्पलं वाथ उभयोर्हस्तयोर्धृता ।  
पद्मपीठोपरिष्टात्तु आसीना वा स्थितापि वा ॥ १४० ॥  
  
शिखण्डिनः स्वभावस्तु चतुर्भुजसमन्वितः ।  
करण्डमकुटोपेतः सर्वाभरणभूषितः ॥ १४१ ॥  
  
रक्तवस्त्रधरश्शान्तः अभयवरदान्वितः ।  
खड्गखेटकसंयुक्तः पद्मपीठोपरिस्थितः ॥ १४२ ॥  
  
मरुद्गणा धूम्रवर्णाः द्विभुजाः स्वतिसुन्दराः ।  
केशभारसमायुक्ताः सर्वाभरणभूषिताः ॥ १४३ ॥  
  
रक्तवस्त्रधरास्सर्वे अभयवरदान्विताः ।  
खड्गखेटकसंयुक्ताः पीनोरुजघनस्थलाः ॥ १४४ ॥  
  
पद्मपीठोपरिष्टात्तु अष्टौ देवा मरुद्गणाः ।  
उग्रश्चतुर्भुजो रौद्रः रक्तवर्णसमन्वितः ॥ १४५ ॥  
  
करण्डमकुटोपेतः सर्वाभरणभूषितः ।  
अभयवरदोपेतं टङ्कशूलसमन्वितम् ॥ १४६ ॥  
  
स्थानकं पद्मपीठे तु शुक्लवस्त्रधरश्शुचिः ।  
शनैश्चरं कृष्णवर्णं द्विभुजं सितवस्त्रकम् ॥ १४७ ॥  
  
करण्डमकुटोपेतं सर्वाभरणभूषितम् ।  
दण्डं दक्षिणहस्ते तु वरदं वाममुच्यते ॥ १४८ ॥  
  
स्थानकं पद्मपीठे तु त्वासनं वा विशेषतः ।  
ईषत्पङ्गुमिव स्थाने ईषद्धृस्वतनुः स्मृतः ॥ १४९ ॥  
  
प्रतिमां ह्येवमाख्यातं पीठं चेल्लक्षणं शृणु ।  
भानुद्वयाङ्गुलं तारम् उत्सेधं भानुमात्रकम् ॥ १५० ॥  
  
मेखलात्रयसंयुक्तं वेदमात्रविशालकम् ।  
गुणाङ्गुलं तदुत्सेधं पद्मोच्चं तु गुणाङ्गुलम् ॥ १५१ ॥  
  
षडंशं पद्मविस्तारं शेषोर्ध्वकम्पनीव्रकम् ।  
शिलाभिर्वेष्टकाभिर्वा सुधया वा प्रकल्पयेत् ॥ १५२ ॥  
  
परिवारासमं ह्येवं महापीठविधिं शृणु ।  
प्रासादस्य तु विस्तारं यत्तद्दण्डमिहोच्यते ॥ १५३ ॥  
  
मूलहर्म्यं समारभ्य षडष्टौ दण्डमानतः ।  
दशद्वादशदण्डो वा मनुदण्डावसानकम् ॥ १५४ ॥  
  
षोडशाष्टादशो वापि महापीठं प्रकल्पयेत् ।  
अथवान्यप्रकारेण पीठस्थानं विधीयते ॥ १५५ ॥  
  
त्रिसाले तु चतुष्पञ्च साले वै यिव मध्यमे ।  
महापीठं प्रकर्तव्यं तस्य लक्षणमुच्यते ॥ १५६ ॥  
  
मूलधामस्य द्वारोच्चम् उत्तमं पीठविस्तृतम् ।  
त्रिपादं मध्यमं प्रोक्तं द्वारतुङ्गार्धकन्यसम् ॥ १५७ ॥  
  
शुद्धद्वारस्य विस्तारमधमं पीठमुच्यते ।  
द्विगुणं मध्यमं प्रोक्तं त्रिगुणं श्रेष्ठमुच्यते ॥ १५८ ॥  
  
अथवा व्योमहस्तं तु अधमं पीठविस्तृतम् ।  
द्विहस्तं मध्यमं प्रोक्तं त्रिहस्तं श्रेष्ठमुच्यते ॥ १५९ ॥  
  
तद्विस्तारसमं तुङ्गं कृत्वा चैवाष्टविंशति ।  
उपानोच्चं द्विभागं स्याद् षडंशं जगती भवेत् ॥ १६० ॥  
  
कुमुदोच्चं तु भूतांशं कम्पमेकांशमुच्यते ।  
वेदांशं कर्णमानं तु ऊर्ध्वकम्पं शिवांशकम् ॥ १६१ ॥  
  
महापट्टीगुणांशं वा द्विभागं वा विशेषतः ।  
वेदांशं पद्मतुङ्गं तु द्विभागं कर्णिकोदयम् ॥ १६२ ॥  
  
अथवा कर्णिकोत्सेधं गुणांशं द्विजसत्तम ! ।  
पद्मोच्चं पञ्चभागं तु महापट्टी द्विभागया ॥ १६३ ॥  
  
उपानोच्चं शिवांशेन शेषं पूर्ववदेव हि ।  
अथ पीठोदयं विप्र धरातलं यथा कुरु ॥ १६४ ॥  
  
तदूर्ध्वे पद्ममानं तु पीठोच्चं न्यंशमुच्यते ।  
अधिष्ठानोक्तमार्गेण वेशनिष्क्रान्तमाचरेत् ॥ १६५ ॥  
  
पद्मतारे युगांशं वा भूतांशं कर्णिका भवेत् ।  
पीठाकारं युगाश्रं वा वृत्तं वाष्टाश्रमेव वा ॥ १६६ ॥  
  
कलाश्रं वाथ कर्तव्यं तद्द्वयं मण्डलाम्बुजम् ।  
लोहजं शैलजं वाथ इष्टकामयमेव वा ॥ १६७ ॥  
  
सुधया वेष्टकागर्भं नानाचित्रैविचित्रितम् ।  
भूतैश्च मकरैर्व्यालैः वृषभैश्च विभूषितम् ॥ १६८ ॥  
  
नानावर्णैर्विचित्रं वा भूषयेद्धेमराजतैः ।  
पीठव्यासे तु षट्सप्त वसुनन्दांशकेऽपि वा ॥ १६९ ॥  
  
अंशमस्योपपीठोच्चम् उपपीठोक्तवत्कुरु ।  
तदूर्ध्वे तु महापीठम् उक्तव्यासोदयान्वितम् ॥ १७० ॥  
  
उपपीठं विना पीठं कर्तव्यं वा द्विजोत्तम ! ।  
आमोदं प्राग्दले विप्र प्रमोदं यमदिग्दले ॥ १७१ ॥  
  
प्रमुखं वारुणे चैव दुर्मुखं सौम्यदिग्दले ।  
तामसं चाग्निदिग्भागे राजसं नैर्-ऋते दले ॥ १७२ ॥  
  
सात्विकं वायुदिग्भागे विघ्नकर्तारमीशके ।  
विघ्नकर्तारमित्युक्तं तद्विघ्नं तदुदाहृतम् ॥ १७३ ॥  
  
भूम्यन्तरिक्षस्वर्गे च सर्वभूतगुणात्मकम् ।  
तत्सर्वात्मकमित्युक्तं महापीठं द्विजोत्तम ! ॥ १७४ ॥  
  
तासामार्तिनिवृत्त्यर्थं नित्यं वल्यन्तमर्चयेत् ।  
तासामार्तिहरायाथ नित्योत्सवप्रदक्षिणम् ॥ १७५ ॥  
  
भूमिप्रदक्षिणं कृत्वा द्वितीयं त्वन्तरिक्षकम् ।  
स्वर्गप्रदक्षिणं पश्चात् कृतं तद्वासिनां हि तत् ॥ १७६ ॥  
  
जगदार्तिविनाशार्थं कल्प्येवं साधकोत्तमः ।  
पश्चिमाभिमुखे हर्म्ये किञ्चिद्भेदं वदाम्यहम् ॥ १४७ ॥  
  
वृषस्थाने कुमारं तु कौमारे वृषभं न्यसेत् ।  
वारुणे तु महापीठं शेषं पूर्ववदाचरेत् ॥ १७८ ॥  
  
परिवारविधिः प्रोक्तः पश्चाल्लिङ्गस्य लक्षणम् ॥ १७८ � ॥  
  
  
इत्यंशुमान्काश्यपे परिवारविधिः पटलः (पञ्चाशः) ॥ ५० ॥  