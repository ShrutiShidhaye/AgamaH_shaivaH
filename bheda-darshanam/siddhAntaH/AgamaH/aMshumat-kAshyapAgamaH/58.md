+++
title = "५८"

+++
५७ ॥  
  
  
  
कन्यसं दशतालं तु शृणु वक्ष्ये द्विजोत्तम ।  
चन्द्रादित्याश्विनी चैव ऋषयश्च ग्रहस्तथा ॥ १ ॥  
  
आचार्यः शतमखश्चैव चण्डेशः क्षेत्रपालकम् ।  
कन्यसं दशतालेन कारयेत्तु विचक्षणः ॥ २ ॥  
  
उष्णीषमङ्गुलं प्रोक्तं केशमानं युगाङ्गुलम् ।  
केशान्ताद्धनु पर्यन्तं सार्धभान्वङ्गुलं भवेत् ॥ ३ ॥  
  
युगाङ्गुलमिति प्रोक्तं कर्णमानं द्विजोत्तम ! ।  
हिक्कादिस्तनसूत्रान्तं सार्धभान्वङ्गुलं भवेत् ॥ ४ ॥  
  
स्तनाधोनाभिपर्यन्तं तत्समं चेति कीर्तितम् ।  
वामेस्तु मेढ्रमूलान्तं सार्धद्वादशमात्रकम् ॥ ५ ॥  
  
तन्मेढ्रमूलादूर्वाग्रं पञ्चविंशतिमात्रकम् ।  
वेदाङ्गुलं तु जानु स्यात् जङ्घासमोरुसादृशम् ॥ ६ ॥  
  
वेदांशं चरणोत्सेधं तुङ्गमेवं विधीयते ।  
उष्णीषात्पृष्ठकेशान्तं सार्धभान्वङ्गुलं भवेत् ॥ ७ ॥  
  
उष्णीषात्पार्श्वकेशान्तम् अष्टाङ्गुलमिति स्मृतम् ।  
उष्णीषात्पूर्वकेशान्तं पञ्चाङ्गुलमुदाहृतम् ॥ ८ ॥  
  
केशान्ताद्धनु पर्यन्तं मानं तु गुणभाजिते ।  
केशान्तादक्षिसूत्रान्तं व्योमांशमिति विद्यते ॥ ९ ॥  
  
अक्षिसूत्रात्पुटान्तं च पुटान्ताद्धन्वन्तकं तथा ।  
यवोपेतद्विमात्रं तु नेत्रयोरन्तरं द्विज ! ॥ १० ॥  
  
तत्समं नयनायामं भूतमात्रं भ्रुवायतम् ।  
भ्रूमध्यादूर्ध्वकेशान्तं सप्तादश यवस्तथा ॥ ११ ॥  
  
यवं भ्रूमध्यमव्यासम् अनुपूर्वात्कृशाग्रके ।  
षडंशं नेत्र विस्तारम् ऊर्ध्ववर्म यवार्धकम् ॥ १२ ॥  
  
अधोवर्म च तत्तुल्यं करवीरं यवं भवेत् ।  
नेत्रायामं त्रिधा कृत्वा एकांशं कृष्णमण्डलम् ॥ १३ ॥  
  
कृष्णमण्डल मध्ये तु ज्योतिर्मण्डलकं यवम् ।  
यूकमानेन दृष्टिः स्यात् ज्योतिर्मण्डलमध्यमे ॥ १४ ॥  
  
अधोवर्मस्थितं नेत्रसूत्रे कुर्याद्विशेषतः ।  
तस्य केशान्तयोर्मध्ये भ्रूस्थितिर्वार्धचन्द्रवत् ॥ १५ ॥  
  
कर्णस्थानं च तन्मानम् उत्तमं दशतालवत् ।  
घ्राणमूलस्य विस्तारं यवमत्रमुदाहृतम् ॥ १६ ॥  
  
नासिकाग्रविशालं तु व्योमाङ्गुलमुदाहृतम् ।  
अधरोष्ठस्य चायामं पक्षाङ्गुलमुदाहृतम् ॥ १७ ॥  
  
तदर्धं तस्य विस्तारं चिबुकं तु यवद्वयम् ।  
विस्तारं तत्समं विद्यात् निम्नमर्धयवं भवेत् ॥ १८ ॥  
  
तस्मादधरनिष्ठान्तं स यवं व्योममात्रकम् ।  
ग्रीवामूलविशालं तु वस्वङ्गुलमुदाहृतम् ॥ १९ ॥  
  
ग्रीवाग्रस्य तु विस्तारं सार्धसप्ताङ्गुलं भवेत् ।  
वक्षःस्थलस्य विस्तारं सप्तत्रिंशतिमात्रकम् ॥ २० ॥  
  
पञ्चविंशति मात्रं तु बाहुदीर्घमुदाहृतम् ।  
तस्मादधर निष्ठान्तं स यवं व्योममात्रकम् ॥ २१ ॥  
  
ग्रीवामूलविशालं तु वस्वङ्गुलमुदाहृतम् ।  
आयामं तु प्रकोष्ठस्य एकोन विंशदङ्गुलम् ॥ २२ ॥  
  
तस्मात्तन्मध्यमाग्रान्तं सार्धद्वादशमात्रकम् ।  
तदर्धं तु तलायामं शेषं मध्याङ्गुलं पदम् ॥ २३ ॥  
  
अङ्गुष्ठस्य तु दीर्घं तु अष्टादशयवं स्मृतम् ।  
सार्धवेदाङ्गुलं प्रोक्तम् अनामिकायास्तु दैर्घ्यकम् ॥ २४ ॥  
  
तथैव तर्जनीदीर्घं कनिष्ठस्य युगांशकम् ।  
धर्माब्धिवसु षड्भूत यवाङ्गुष्ठादि विस्तृतम् ॥ २५ ॥  
  
तन्मूलेऽष्टांशहीनं तु शेषमग्रविशालकम् ।  
अग्रव्यासे तु भूतांशं वेदांशं न विस्तृतम् ॥ २६ ॥  
  
विस्तारात्पादमाधिक्यं नखायाममुदाहृतम् ।  
अङ्गुष्ठं तु द्विपर्व स्यात् अन्याङ्गुल्यः स्त्रिपर्वकाः ॥ २७ ॥  
  
तलमध्ये त्रिरेखाभिः शूलाभं वाब्जपत्रवत् ।  
तलमूलप्रदेशस्य घनं कोलकमध्यमे ॥ २८ ॥  
  
अष्टांशं हीनमात्रं तु घनमित्यभिधीयते ।  
तलायामसमं चैव तलस्यैव तु विस्तृतम् ॥ २९ ॥  
  
मणिबन्धस्य विस्तारं त्रिमात्रं द्वियवाधिकम् ।  
प्रकोष्ठमूलविस्तारं सार्धभूतांशमुच्यते ॥ ३० ॥  
  
बाह्वग्रस्य तु विस्तारं सार्धषण्मात्रमुच्यते ।  
बाहुमध्यविशालं तु सप्ताङ्गुलमुदाहृतम् ॥ ३१ ॥  
  
बाहुमूलस्य विस्तारं वस्वङ्गुलमुदाहृतम् ।  
हिक्कासूत्रात्तु कक्षान्तम् अष्टमात्रमुदाहृतम् ॥ ३२ ॥  
  
द्वाविंशदङ्गुलं प्रोक्तं कक्षान्तरमुदाहृतम् ।  
हृदयावधिविस्तारम् अष्टादशाङ्गुलं भवेत् ॥ ३३ ॥  
  
उदरस्य विशालं तु सप्तदशाङ्गुलं भवेत् ।  
श्रोणी प्रदेशविस्तारम् अष्टादशाङ्गुलं भवेत् ॥ ३४ ॥  
  
षड्यवं नाभिविस्तारं नाभिनिम्नं द्वयं भवेत् ।  
स्तनमण्डलविस्तारम् अर्धाङ्गुलमुदाहृतम् ॥ ३५ ॥  
  
चूचुकं द्वियवं प्रोक्तम् उत्सेधं तत्समं भवेत् ।  
उभयोस्तनयोरन्तः सार्धद्वादशमात्रकम् ॥ ३६ ॥  
  
मुष्कायामं तु वेदांशं विस्तारं चैव तत्समम् ।  
लिङ्गं पञ्चाङ्गुलं दैर्घ्यम् उत्पलं मुकुलोपमम् ॥ ३७ ॥  
  
कटिप्रदेश विस्तारं षड्यवाष्टदशाङ्गुलम् ।  
ऊरुमूलविशालं तु सार्धद्वादशमात्रकम् ॥ ३८ ॥  
  
जानुमध्यविशालं तु सार्धवस्वङ्गुलं भवेत् ।  
जङ्घामूलविशालं तु सार्धषण्मात्रमुच्यते ॥ ३९ ॥  
  
नलकायास्तु विस्तारं सार्धवेदाङ्गुलं भवेत् ।  
अङ्घ्रितलाग्रविस्तारं कौशिकाङ्गुलमुच्यते ॥ ४० ॥  
  
तलमध्यविशालं तु भूताङ्गुलमुदाहृतम् ।  
पादाङ्गुष्ठसमायामं चतुर्मात्रमुदाहृतम् ॥ ४१ ॥  
  
तस्याग्राद्गुल्फमध्यान्तं सार्धद्वादशमात्रकम् ।  
अनामिकाया दीर्घं तु त्रयस्त्रिंशद्यवं भवेत् ॥ ४२ ॥  
  
मध्याङ्गुल्यं च तत्तुल्यं वेदांशं तदनामिका ।  
कनिष्ठिकाया दीर्घं तु सार्धवह्न्यङ्गुलं भवेत् ॥ ४३ ॥  
  
सप्ताष्टनवधर्मं तु त्रयोदशयवं क्रमात् ।  
कनिष्ठाद्यङ्गुलीनां तु विस्तारं प्रविधीयते ॥ ४४ ॥  
  
अग्रमूलसमं प्रोक्तं विस्तारं तत्त्रिभाजिते ।  
द्विभागं नखविस्तारं तत्तुल्यायतवर्तुलम् ॥ ४५ ॥  
  
तलाग्राङ्गुष्ठमूले तु सार्धवह्न्यङ्गुलं भवेत् ।  
कनिष्ठिकाया मूले तु घनं तत्त्रियवं भवेत् ॥ ४६ ॥  
  
अक्षात्पार्ष्ण्यन्तरं भागं पार्ष्ण्युत्सेधं च तत्समम् ।  
पृष्ठमण्डलविस्तारं पादोन नवमात्रकम् ॥ ४७ ॥  
  
वक्षस्थले परे व्यासं पञ्चविंशति मात्रकम् ।  
कक्षयोरन्तरं पृष्ठे चतुर्विंशति मात्रकम् ॥ ४८ ॥  
  
अत्रानुक्तं तु यत्सर्वम् उत्तमं दशतालवत् ।  
एवं लक्षणमाख्यातं तेषामाकृतिपूर्ववत् ॥ ४९ ॥  
  
  
इत्यंशुमान्काश्यपे अधमदशतालविधिपटलः (अष्टपञ्चाशः) ॥ ५८ ॥  