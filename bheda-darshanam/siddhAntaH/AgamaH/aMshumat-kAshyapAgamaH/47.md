+++
title = "४७"

+++
  
  
  
  
उत्तमं दशतालेन कुर्याद्वैत्वनलेश्वरम् ।  
द्विवक्त्रं चैकहृदयं द्विनासी च षडक्षकम् ॥ १ ॥  
  
त्रिमेखलं त्रिपादं च सप्तजिह्वाभिरावृतम् ।  
सव्यवक्त्रे चतुर्जिह्वा वामवक्त्रे त्रिजिह्वया ॥ २ ॥  
  
मेषारूढं चतुःशृङ्गं जटामकुटसंयुतम् ।  
दक्षिणे तु चतुर्हस्तं वामपार्श्वे त्रिहस्तकम् ॥ ३ ॥  
  
शक्तिरग्निस्तथा स्रुक्च स्रुवं वै दक्षिणे करे ।  
तोमरव्यजनं वामे घृतपात्रं विशेषतः ॥ ४ ॥  
  
वपुः स्वर्णनिभं ख्यातं नेत्रं पिङ्गलसन्निभम् ।  
प्रभामण्डलसंयुक्तं पद्मपीठोपरिस्थितम् ॥ ५ ॥  
  
दुकूलवसनोपेतं कल्पयेत्त्वनलेश्वरम् ।  
ब्राह्मीमाहेश्वरी चैव कौमारी वैष्णवी तथा ॥ ६ ॥  
  
वाराही चैव माहेन्द्री चामुण्डा सप्तमातरः ।  
दक्षिणे वीरभद्रं तु पश्चिमे तु विनायकम् ॥ ७ ॥  
  
चतुर्भुजं त्रिणेत्रं च जटामकुटसंयुतम् ।  
सर्वाभरणसंयुक्तं श्वेतवर्णं वृषध्वजम् ॥ ८ ॥  
  
शूलं चाभयंहस्तं च दक्षिणे तु करद्वयम् ।  
गदावरदहस्तं च वामपार्श्वे करद्वयम् ॥ ९ ॥  
  
श्वेतपद्मासनासीनं वटवृक्षसमाश्रितम् ।  
चतुर्बाहुसमायुक्तं हेमवर्णसमायुतम् ॥ १० ॥  
  
दक्षिणेऽभयशूलं च वरदं चाक्षमालिकाम् ।  
रक्तपद्मासनासीनं हंसवाहनकेतुकम् ॥ ११ ॥  
  
जटामकुटसंयुक्तं पीताम्बरधराब्जकम् ।  
ब्राह्मणीरूपमाख्यातं ब्रह्मवृक्षसमाश्रितम् ॥ १२ ॥  
  
चतुर्भुजा त्रिणेत्रा च अतिरक्तसमप्रभा ।  
शूलाभयकरास्सव्ये वामे वरदहस्तका ॥ १३ ॥  
  
कमण्डलु जपमाला जटामकुटमण्डिताः ।  
ईश्वरेणोपमाह्येषाम् ईश्वरीति प्रकीर्तिता ॥ १४ ॥  
  
चतुर्भुजा त्रिणेत्रा च रक्तवर्णनिभान्विता ।  
सर्वाभरणसंयुक्ता वालिकामण्डमाकुटी ॥ १५ ॥  
  
शक्तिकुक्कुटहस्ता च वरदाभयपाणिका ।  
मयूरवाहिनी चैवोदुम्बरं वृक्षमेव वा ॥ १६ ॥  
  
शङ्खचक्रधरा देवी वरदाभयपाणिनी ।  
सुस्तना चारुवदना श्यामाङ्गा चसुलोचना ॥ १७ ॥  
  
पीताम्बरधरा देवी करीटमकुटान्विता ।  
राजवृक्षं समाश्रित्य गरुडध्वजवाहिनी ॥ १८ ॥  
  
वैष्णवीं कारयेदेवं विष्णुभूषणभूषिताम् ।  
वाराहीं चतुर्भुजां शान्तां सर्वाभरणभूषिताम् ॥ १९ ॥  
  
करजद्रुमसंयुक्ताम् अभिषेकं तु कल्पयेत् ।  
पीताम्बरधरां वापि सर्वाभरणभूषिताम् ॥ २० ॥  
  
किरीटमकुटोपेतां विद्रुमस्य प्रभान्विताम् ।  
अङ्कुशं चाभयं सव्ये वामे वरदशक्तिकाम् ॥ २१ ॥  
  
कल्पद्रुमं समाश्रित्य गजध्वजसुवाहिनीम् ।  
चतुर्भुजां त्रिणेत्रां च रक्तवर्णोर्ध्वकेशिकाम् ॥ २२ ॥  
  
शिरोमालोपवीतां च पद्मपीठोपरि स्थिताम् ।  
व्याघ्रचर्माम्बरधरां नागेन्द्रस्कन्ध सुस्तनाम् ॥ २३ ॥  
  
दंष्ट्राकरालवदनां वटवृक्षसमाश्रिताम् ।  
चामुण्डीलक्षणं ह्येवम् एकबेरं च तद्भवेत् ॥ २४ ॥  
  
वामपादशयाः सर्वाः दक्षिणाङ्घ्रिपलम्बिताः ।  
एवं वै सप्तमातॄनां कारयेद्द्विजसत्तम ! ॥ २५ ॥  
  
  
इत्यंशुमान्काश्यपे मातृकालक्षणपटलः (सप्तचत्वारिंशः) ॥ ४७ ॥  