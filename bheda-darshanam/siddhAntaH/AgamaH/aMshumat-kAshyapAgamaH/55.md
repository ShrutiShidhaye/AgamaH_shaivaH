+++
title = "५५"

+++
  
  
  
प्रतिमालक्षणं वक्ष्ये शृणुत्वैकाग्रमानसः ।  
अचलं च चलं चैव चलाचलमिति त्रिधा ॥ १ ॥  
  
मृण्मयं शर्करां चैव सौधजं च चलं स्मृतम् ।  
शैलजं दारुजं चैव धातुजं रत्नजं तथा ॥ २ ॥  
  
चलाचलमिति ख्यातं चलमेवं तु लोहजम् ।  
अर्धचित्रं च चित्रं च चित्राभासमिति त्रिधा ॥ ३ ॥  
  
अर्धाङ्गदर्शनं बिम्बम् अर्धचित्रमिति स्मृतम् ।  
सर्वावयव दृष्टं यत् तच्चित्रं हि विधीयते ॥ ४ ॥  
  
निम्नोन्नतविहीनेन पटभित्त्यादिकल्पना ।  
अर्धचित्रं तु सुधया चान्यैश्चित्रवदर्धकम् ॥ ५ ॥  
  
आभासं धातुभिः कुर्यात् चित्रकर्मविधानतः ।  
चित्रं चित्रार्धमाभासं फलं श्रेष्ठान्तराधमम् ॥ ६ ॥  
  
इष्टकायाः पटं श्रेष्ठं पटादाभासकं वरम् ।  
आभासादर्ध चित्रं तु तस्माद्वै मृण्मयं वरम् ॥ ७ ॥  
  
मृण्मयाद्दारुजं श्रेष्ठं दारुजाच्छैलजं वरम् ।  
शैलजाल्लोहजं श्रेष्ठं कर्तॄणां च फलं तथा ॥ ८ ॥  
  
लोहजेषूत्तमं स्वर्णं मध्यमं रजतं भवेत् ।  
ताम्रजं कन्यसं ख्यातं तेषु तेषु फलं तथा ॥ ९ ॥  
  
बिम्बमानं च द्रव्यं च श्रेष्ठान्तराधमं भवेत् ।  
सर्वद्रव्येषु दैवत्यं सममेवेति विद्यते ॥ १० ॥  
  
समं चेद्दिव्यदेवेशं फलं श्रेष्ठादयं कथम् ।  
ऊषरे सुन्धभूमौ च मार्दवे च महीतले ॥ ११ ॥  
  
पृथगेकजातिवृक्षं तु स्थापने तु विशेषतः ।  
फलस्थलानुसारेण यथालाभं तथा भजेत् ॥ १२ ॥  
  
स्थलभेदेन वृक्षस्यं भेदमात्रं न विद्यते ।  
तथा द्रव्यफलं तुल्यं द्रव्यभेदे फलप्रदम् ॥ १३ ॥  
  
तस्मात्तेषु यथा लाभं द्रव्येण सकलं कुरु ।  
यो नरः कृतवान्भूमौ पुत्रमित्रकलत्र युक् ॥ १४ ॥  
  
यथेष्टविषयोपेतः शक्रादि विषयं सुखम् ।  
न नश्यते ततो विप्र ! सालोद्यादि पदाश्रितम् ॥ १५ ॥  
  
मनसा कर्मणा वाचा यो नरः सहकारिणा ।  
असौ वित्तानुसारेण कर्तृलब्धफलानुभाक् ॥ १६ ॥  
  
तस्मादन्येन कर्तव्यं स कर्तुं शिवात्मकम् ।  
सुखासनं तु प्रथमम् उमा स्कन्दं द्वितीयकम् ॥ १७ ॥  
  
तृतीयं चन्द्रमौलिं च चतुर्थं वृषवाहनम् ।  
पञ्चमं नृत्तमूर्तिं च गङ्गाधरमतः परम् ॥ १८ ॥  
  
सप्तमं त्रिपुरारिं च वैवाह्यं त्वष्ठमं तथा ।  
नवमं चार्धनारिं च दशमं गजहारिणम् ॥ १९ ॥  
  
ततो पाशुपतं विद्यात् कङ्कालं द्वादशं स्मृतम् ।  
त्रयोदशं हरेरर्धं भिक्षाटनं चतुर्दश ॥ २० ॥  
  
चण्डेश्वर प्रसादं तु पञ्चादशमुदाहृतम् ।  
षोडशं दक्षिणामूर्तिं ततः कालारिमुच्यते ॥ २१ ॥  
  
ततो वै लिङ्गमुद्भूतं मूर्तिरष्टादशा भवेत् ।  
सर्वासां प्रतिमानां तु मानमादौ वदाम्यहम् ॥ २२ ॥  
  
सर्वेषामपि लिङ्गानां शिरोमानं विनोदयम् ।  
गृहीतं विद्यमानेषु अन्येषु शिरसा सह ॥ २३ ॥  
  
स्थूलदेशे परीणाहं विस्तारं चैव तत्रैव ।  
पूजांश द्विगुणं ग्राह्य द्वात्रिंशद्विभजेत्समम् ॥ २४ ॥  
  
तेषु वै सप्तविंशांशं पञ्चविंशांशमेव वा ।  
त्रिभागाधिकविंशच्च एकविंशतिरेव वा ॥ २५ ॥  
  
एकोन विंशदंशं वा षोडशं वा त्रयोदश ।  
रुद्रांशं नन्दभागं वा सप्तांशं पञ्च एव वा ॥ २६ ॥  
  
अथवा रुद्रभागोच्चं नवभागविभाजिते ।  
तेष्वेकांशं समारभ्य एकैकांश विवर्धनात् ॥ २७ ॥  
  
यावद्वै सप्तविंशांशं तावद्वै सप्तविंशतिः ।  
रुद्रांशोच्चे तु बिम्बोच्चं साष्टत्रिंशति भेदकम् ॥ २८ ॥  
  
तथैव लिङ्गतारे च लिङ्गनाहे च कल्पयेत् ।  
लिङ्गे बिम्बोच्च भेदं तु मन्वाधिकशतं भवेत् ॥ २९ ॥  
  
गर्भगेहं तदाद्यं तु भागे नन्दविधोन्नतम् ।  
अथवा गर्भगेहं तु त्रिन्नवांशविभाजिते ॥ ३० ॥  
  
सप्तविंशतिमानं स्युरेकादेकांशवर्धनात् ।  
अथवा गर्भगेहं तु द्विनवांशं विभाजिते ॥ ३१ ॥  
  
एकांशदेकवृद्ध्या तु बिम्बमष्टादशान्वितम् ।  
शुद्धद्वारस्य चोत्सेधं चतुर्भागविभाजिते ॥ ३२ ॥  
  
पञ्चांशमुत्तमोत्सेधं मध्यमं चतुरंशकम् ।  
अधमं तु गुणांशं स्यात् त्रिविधं द्वारमानकम् ॥ ३३ ॥  
  
अधमोत्तमयोर्मध्ये वसुभागविभाजिते ।  
नवधा स गलोत्तुङ्गं द्वारमाने विधीयते ॥ ३४ ॥  
  
अथवा द्वारतुङ्गं तु सप्तविंशति भाजिते ।  
एकैकांशविहीनेन बिम्बोच्चं सप्तविंशतिः ॥ ३५ ॥  
  
एवं हि द्वारमानेन षट्त्रिंशत्कौतुकोदयम् ।  
तथाधिष्ठानमाने च स्तम्भमानविभाजिते ॥ ३६ ॥  
  
सद्मबाह्यस्य विस्तारे हस्ते चैव प्रकल्पयेत् ।  
एकादिनवहस्तान्तं नवधा हस्तमानकम् ॥ ३७ ॥  
  
तलादि नवतालान्तं तथा नवविधं भवेत् ।  
कर्तुश्च हृदयान्तं वा स्तनान्तं बाहुसीमकम् ॥ ३८ ॥  
  
हन्वन्तं चास्य सीमान्तं नेत्र सूत्रावसानकम् ।  
कर्तुश्चोदयतुल्यं वा यजमानवशादिमे ॥ ३९ ॥  
  
अथवा कर्तृतुङ्गं तु नवभागविभाजिते ।  
एकैकांशविहीनेन नवधा सकलोदयम् ॥ ४० ॥  
  
चतुर्विंशच्छतं भागं पूजांशं तु विभाजिते ।  
एकांशमङ्गुलं ख्यातं मूललिङ्गाङ्गुलान्वितम् ॥ ४१ ॥  
  
मानाङ्गुलं पुराप्रोक्तं नव प्रासादमानके ।  
कर्तुर्दक्षिणहस्ते तु मध्यमाङ्गुलिमध्यमे ॥ ४२ ॥  
  
पर्वदीर्घं तु तारं वा मात्राङ्गुलविधिः स्मृतः ।  
सप्ताङ्गुलं समारभ्य द्विद्व्यङ्गुलविवर्धनात् ॥ ४३ ॥  
  
त्रयोविंशतिकं यावत् शतान्तत्रिभिरङ्गुलैः ।  
बिम्बमानं तु कर्तव्यं मानौ द्वाभ्यां परार्थकम् ॥ ४४ ॥  
  
गृहे त्वात्मार्थ बिम्बानां मानं मात्राङ्गुलेन तु ।  
कर्तव्यमन्यथा चेत्तु कर्तव्ये कर्तृनाशनम् ॥ ४५ ॥  
  
अङ्गुलैनिर्मितं बिम्बं सर्वजात्यर्हकं शुभम् ।  
अङ्गुलें गुलसङ्ख्याभिशायादीषच्छुभेक्षणम् ॥ ४६ ॥  
  
त्रिष्वङ्गुलि प्रमाणेषु जात्यंशं च न रोपयेत् ।  
अङ्गुलादन्यद्यन्मानं वेदाशीति विभज्य च ॥ ४७ ॥  
  
एकांशं रोपयेत्तस्मात् जात्यंशं तद्द्विजादिभम् ।  
द्विभागाधिकषष्ट्यंशं भज्यैकांशसमन्वितम् ॥ ४८ ॥  
  
नृपजात्यंशकं ह्येवं नृपाणामृद्धिकारणम् ।  
चतुर्विंशति भागं तु कृत्वैकांशसमन्वितम् ॥ ४९ ॥  
  
वैश्यजात्यंशकं ख्यातं वैश्यानामभिवृद्धिदम् ।  
षोडशांशेंशमारोप्य शूद्र-ऋद्धिकरं भवेत् ॥ ५० ॥  
  
एवं जात्यंशसंयुक्तम् अंशमष्टगुणीकृतम् ।  
सप्तविंशतिभिर्ह्रासे शेषमश्वादिमं भवेत् ॥ ५१ ॥  
  
तद्दिनं जाति ऋक्षं स्यान्नृपवास्तुदिनान्वितम् ।  
सुशोभनेन युक्तं चेत् कर्तृवास्तु नृपादिनाम् ॥ ५२ ॥  
  
त्रिंशाद्या शतभागान्तं बिम्बोच्चं तु विभाजिते ।  
शश्यंशं रोपयेद्यावत् शुभायादीनि सम्भवम् ॥ ५३ ॥  
  
तन्मानं कौतुकोच्चं स्यात्पादादुष्णीषकावधि ।  
आयांशकमिदं ख्यातं चैकांशायादिकल्पयेत् ॥ ५४ ॥  
  
अष्टाभिर्वर्धयेद्यंशं भानुभिर्ह्रासयेद्द्विज ! ।  
शेषमायमिति ख्यातम् अंशमष्टगुणीकृतम् ॥ ५५ ॥  
  
सप्तविंशतिभिर्ह्रासे शेषमश्वादिभं भवेत् ।  
नवभिर्गुणिते त्वंशं नाडिभिर्ह्रासयेत्ततः ॥ ५६ ॥  
  
सेषं व्ययमिति ख्यातम् अंशं वै त्वनलेन तु ।  
वर्धयेद्वसुभिर्ह्रासे शेषं ध्वजादयो भवेत् ॥ ५७ ॥  
  
नवभिर्वर्धयेत्त्वंशं सप्तभिर्ह्रासवारकम् ।  
वर्धयेद्वेदसङ्ख्या तु ह्रासयेन्नवसङ्ख्यया ॥ ५८ ॥  
  
शेषमंशकमित्युक्तम् एवमायादिषड्भवेत् ।  
आयाधिक्यं व्ययं क्षीणं पुष्कलायं सुशोभनम् ॥ ५९ ॥  
  
ध्वजधूमश्च सिंहश्च श्वावृषोखरहस्तिकाकयः ।  
योनयश्चाष्ट ते तेषु तेषु केतुहरी वृषम् ॥ ६० ॥  
  
गजश्च शुभदा ज्ञेया गर्हिताः शेषयोनयः ।  
विपत्तिः प्रत्यरं चैव वर्ज्यं वैनाशिकं तथा ॥ ६१ ॥  
  
षष्ठाष्ट द्वादशं लग्नं वर्ज्यं शेषाः शुभावहाः ।  
कर्तुश्च ग्रामनक्षत्रात् नृपवास्तुदिनं तथा ॥ ६२ ॥  
  
गणयेद्बिम्ब-ऋक्षान्तं शोभनं तु परिग्रहेत् ।  
वारं सूर्यादि सङ्ख्या तु भौमवारं विवर्जयेत् ॥ ६३ ॥  
  
सूर्यारवारसौरिश्च मध्यमं च इति स्मृतम् ।  
भानु वारादि संयुक्तं विशाखादि चतुश्चतुः ॥ ६४ ॥  
  
योगं तु मरणं नाशम् अमृतं च यथा क्रमम् ।  
तस्करं भुक्तिशक्तिश्च धन्यं राजं च षण्डकम् ॥ ६५ ॥  
  
अभयं रथनं प्रेष्य नवांशकमुदाहृतम् ।  
तेषु तस्कर षण्डं च ऋणं चैव तु वर्जयेत् ॥ ६६ ॥  
  
गणेषु सुरमानुष्यं योगमात्र विवर्जयेत् ।  
एवं परीक्ष्य शोभाढ्यम् आयामं तु सुयोजयेत् ॥ ६७ ॥  
  
चातुर्वर्णाभिवृध्यर्थं जात्यंशकं प्रयोजयेत् ।  
तस्मादुभयभागोऽपि प्रशस्ता वेशकाण्डपा ॥ ६८ ॥  
  
  
इत्यंशुमान्काश्यपे प्रतिमालक्षणपटलः (पञ्चपञ्चाशः) ॥ ५५ ॥  