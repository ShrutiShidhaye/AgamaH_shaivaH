+++
title = "८५"

+++
  
  
  
  
अथ वक्ष्ये विशेषेण रज्जुबन्धं शृणु द्विज ! ।  
सर्वासु शूलसन्ध्यासु ताम्रपत्रैस्तु वेष्टयेत् ॥ १ ॥  
  
शूलेऽष्टबन्धमालिप्य रज्जुबन्धं ततो विदुः ।  
श्रीवेष्टकं कुन्दुरुष्कं गुग्गुलं च गुलं तथा ॥ २ ॥  
  
सर्जरसं गैरिकं च घृततैलेऽष्टबन्धनम् ।  
श्रीवेष्टनं चतुर्भागं कुन्दुरुष्कं गुणांशकम् ॥ ३ ॥  
  
गुग्गुलं पञ्चभागं स्याद् एकांशं गुलमुच्यते ।  
सर्जरसं तु वस्वंशं गैरिकं तु गुणांशकम् ॥ ४ ॥  
  
षडैते सूक्ष्मचूर्णं तु कृत्वाज्यं तैलमिश्रितम् ।  
मृत्पात्रे तं विनिक्षिप्य पाचेत्क्षौद्राकृतिर्यदा ॥ ५ ॥  
  
तदा तु शूलमालिप्य रज्जुबन्धं ततः कुरु ।  
रज्जुबन्धं तु नाभेस्तु मध्यस्योदूर्ध्वगं त्रिधा ॥ ६ ॥  
  
सुषुम्ना मध्यमेऽप्याथ पिङ्गला तस्य दक्षिणा ।  
इडा वै तस्य वामस्था प्रधाना नाडयस्त्विमे ॥ ७ ॥  
  
द्व्यङ्गुलं परिणाहं तु युतास्ते वै त्रि कीर्तिताः ।  
तेषां नाडी त्रयाणां तु योगं भ्रूमध्यमे भवेत् ॥ ८ ॥  
  
तदधो विवृता स्विष्टद्व्यंश दण्डे पुराश्रिताः ।  
भ्रूमध्यान्मूर्ध्निपर्यन्तं त्रिनाडी चैकवद्भवेत् ॥ ९ ॥  
  
तन्मूर्धोपरिनाडिस्तु सप्तशाखानु भेदिनः ।  
गान्धारी हस्ति जिह्वा च पूषा चैव यशस्विनी ॥ १० ॥  
  
अलम्बुषा कुहूचैव शङ्खिनी तेऽभिधानकाः ।  
गान्धारी सव्यनेत्रान्तं हस्तिजिह्वेतराक्षिकाः ॥ ११ ॥  
  
पुषाद्दक्षिणकर्णान्तं वामकर्णे यशस्विनी ।  
अलम्बुषा मेढ्रमूलान्ता वक्रदन्ता कुहूर्भवेत् ॥ १२ ॥  
  
नाभिमध्यावसानं तु शङ्खिनीलम्बनं भवेत् ।  
तेष्वादौ च चतुर्नाडी यवत्रयघनान्विता ॥ १३ ॥  
  
शेषानाडी त्रयाणां तु चतुर्यवघनं भवेत् ।  
दक्षिणावर्तिताः सर्वे द्विवत्यैने प्रकीर्तिताः ॥ १४ ॥  
  
सुषुम्नादीनि सङ्ख्यान्तं दशनाडीति विद्यते ।  
प्रधाननाडी त्रयाणां तु मूलमेढ्रावसानकम् ॥ १५ ॥  
  
तेषां नाडिभिन्नास्तु नाडयोऽष्टादश स्मृताः ।  
विमला शोषिणी पृथ्वी महसी तेजसी तथा ॥ १६ ॥  
  
वायवी गगनी चैव मर्दनी रोदनी तथा ।  
रसवादी मृदङ्गी च सङ्गिनी * * * * * ॥ १७ ॥  
  
ऊरुमूलैवमावृत्य परितो नलकान्तकम् ॥ १८ ॥  
  
लम्बितास्ते समाख्यातास्ता वै पिङ्गलगा * * ।  
शब्दाङ्गादीनि षट्सङ्ख्या इडामूले समुद्भवाः ॥ १९ ॥  
  
एषा वै रसनाडी च वामपादौ तु सव्यवत् ।  
नलकाग्रैकमावृत्य षण्मा * ग्रेक वर्तिताः ॥ २० ॥  
  
सुषुम्नामूलगाः शेषा वंशपार्श्वे गरोहिताः ।  
वक्षोदण्डोपरिष्टात्तु तिर्यग्बाहुगास्त्विमाः ॥ २१ ॥  
  
गगनी मर्दनी चैव रोदनी दक्षिणे करे ।  
रसवादी मृदङ्गी च सङ्गिनी वामबाहुके ॥ २२ ॥  
  
बाहुमूलैकमावृत्य त्रिष्वग्रं चैकवद्भवेत् ।  
तदस्याग्रादष्टशाखा स्युः दक्षिणेऽदक्षिणे तथा ॥ २३ ॥  
  
बाहुमूलाग्रचान्तं तु नाडयोऽष्टौ प्रसारिताः ।  
तेषामग्रैकवद्विप्र ! मणिबन्धैकमावृतम् ॥ २४ ॥  
  
एकं वाऽनेकहस्तं वा हस्तं प्रत्येकमाचरेत् ।  
एवं हि प्रतिमानां तु मुख्यनाड्यष्टविंशतिः ॥ २५ ॥  
  
प्रधाननाडयस्त्वेवं कल्पयेत्कल्पवित्तमः ।  
तेषां भिन्नास्तथा विप्र चतुष्षष्टिश्च नाडयः ॥ २६ ॥  
  
तस्मादनेकधा नाडी सर्वाङ्गं तु समावृताः ।  
द्विसप्तति सहस्राणि नाडयः परिकीर्तिताः ॥ २७ ॥  
  
स्वावृतं शूलजीर्णकाश्वत्थ पत्रवत् ।  
नालिकेरफलत्वग्म्यन्नत्यल्प सलिलान्वितम् ॥ २८ ॥  
  
चर्मसारं गृहीत्वा तु सारमन्यं व्यपोह्य च ।  
नाडयस्तेऽपि सङ्कल्प्य पश्चादावृतनाडिकाः ॥ २९ ॥  
  
षड्यवं तु परीणाहं रज्जुमापादयेद्दृढम् ।  
पश्चान्निरन्ध्रं रज्जुभ्यां बन्धयेद्दक्षिणा वृतम् ॥ ३० ॥  
  
हृत्पद्ममष्टपत्रं तु रज्जुना कारयेद्बुधः ।  
तस्यनालं तु नाभ्यन्तं सुषुम्ना सहबन्धितम् ॥ ३१ ॥  
  
जीवस्थानं तु तत्पद्मम् इत्युक्तं हि मया तव ।  
मूलमन्त्रमनुस्मृत्य रज्जुबन्धमिदं कुरु ॥ ३२ ॥  
  
रज्जुबन्धमिदं ख्यातं मृत्संस्कारमतः परम् ।  
  
इत्यंशुमान्काश्यपे रज्जुबन्धविधानपटलः (पञ्चाशीतितमः) ॥ ८५ ॥  