+++
title = "४५"

+++
  
  
  
अथ वक्ष्ये विशेषेण परिवारविधिं परम् ।  
अष्टौ वा षोडशं चैव द्वात्रिंशच्च यथाक्रमम् ॥ १ ॥  
  
अन्तर्मण्डलके चैव परिवारं तु कारयेत् ।  
सङ्कल्प्यान्तरहारायां परिवाराष्टकं द्विज ! ॥ २ ॥  
  
कलाख्य परिवारं तु * * * * * * * * ।  
मध्यहारा चतुर्थे तु द्वात्रिंशत्परिवारकम् ॥ ३ ॥  
  
प्राकारे मध्यमे वाथ सालाकुड्याश्रितं तु वा ।  
मुखायामं विना बीजे चतुरश्रे कृते सति ॥ ४ ॥  
  
नवांशं विभजेन्मध्यमध्यांशे मूलहर्म्यकम् ।  
तदावृत्ताष्टभागेषु पूर्वादि क्रमयोगतः ॥ ५ ॥  
  
प्राच्यां वै वृषभं स्थाप्य अनलं चाग्नि गोचरे ।  
अग्निर्दुर्गा तु वा याम्ये अथवा सप्तमातरः ॥ ६ ॥  
  
मातॄणां दक्षिणे वीरभद्रं वामे विनायकम् ।  
एकबेरन्तु वा याम्ये नैर्-ऋत्यां वा विनायकम् ॥ ७ ॥  
  
कुमारं वारुणे देशे ज्येष्ठां वै वायुगोचरे ।  
सौम्ये तु केशवस्थानं तत्र कात्यायनी तु वा ॥ ८ ॥  
  
भास्करीशपदे देशे पीठ वा प्रतिमा तु वा ।  
प्रतिमात्वालयोपेता पीठश्चेदालयं विना ॥ ९ ॥  
  
इन्द्रानलशिवांशस्था पश्चिमाभिमुखास्थिताः ।  
गौर्यास्तु मालिका वाथ विमानं वा प्रकल्पयेत् ॥ १० ॥  
  
अन्येषामपि देवानां मण्टपं वा विमानकम् ।  
मूलहर्म्यात्त्रिपादं वा अर्धं वा पादमेव वा ॥ ११ ॥  
  
गर्भगेह समं वाथ गर्भार्धं वा त्रिपादकम् ।  
त्रिचतुष्पञ्चहस्तं वा परिवारालयस्ततम् ॥ १२ ॥  
  
आभास सदनास्तेन मार्गेणैव समाचरेत् ।  
शान्तिकादिषु यन्मूलं गेहमेषां तदेव हि ॥ १३ ॥  
  
कारयेत्तु नतिक्रम्य विपरीतं विपत्करम् ।  
त्रिवर्गमण्टपाकारं चतुद्वार समन्वितम् ॥ १४ ॥  
  
मण्टपं वा प्रकर्तव्यः शेषाणां तु यथोचितम् ।  
परिवारालयं प्रोक्तं प्रतिमालक्षणं शृणु ॥ १५ ॥  
  
परिवारालये द्वारं गर्भमानेन वा पुनः ।  
यदुक्तं सकलानां तु तन्मानं वाथ गृह्यताम् ॥ १६ ॥  
  
सर्वलक्षणसंयुक्तं स्थानकासनकं तु वा ।  
द्वात्रिंशत्परिवारं तु जालजहर्म्ये तु कल्पितम् ॥ १७ ॥  
  
छन्दे तु षोडशाख्यातं शेषं वो स्विष्टकं भवेत् ।  
अथवा सर्वहर्म्येषु सर्वं वा परिकल्पयेत् ॥ १८ ॥  
  
कात्यायन्यंशकादीनि प्रतिमा लक्षणोक्तवत् ।  
आदौ तु परिवाराणां वक्ष्येहं वृषलक्षणम् ॥ १९ ॥  
  
  
इत्यंशुमान्काश्यपे परिवारलक्षणविधिपटलः (पञ्चचत्वारिंशः) ॥ ४५ ॥  