+++
title = "६५"

+++
  
  
  
अथ वक्ष्ये विशेषेण सोमास्कन्देश्वरं द्विज ! ।  
सुखासनं यथा प्रोक्तं तथा देवो विधीयते ॥ १ ॥  
  
देवस्य वामपार्श्वे तु पार्वती तत्सुखासने ।  
शाययेद्दक्षिणं पादं वामपादं प्रलम्बयेत् ॥ २ ॥  
  
आसनस्योपरिष्टात्तु स्फिग्मानं चतुरङ्गुलम् ।  
ऊर्ध्वकायसमायुक्तम् आसनोपरिकल्पयेत् ॥ ३ ॥  
  
किञ्चिद्देवाश्रितं वक्त्रं लम्बितं भङ्गसंयुतम् ।  
वरदं वामहस्तं तु उत्पलं दक्षिणे करे ॥ ४ ॥  
  
किञ्चिद्वक्राङ्गुलाः सर्वे वामहस्ततलोर्ध्वगम् ।  
वरदं चाति विख्यातं पुष्पधृत्सिंहकर्णवत् ॥ ५ ॥  
  
सस्यश्यामनिभा देवी सर्वाभरणभूषिता ।  
रक्ताम्बरधरा देवी छन्नवीरसमन्विता ॥ ६ ॥  
  
अथवान्यप्रकारेण देवीभङ्गं वदामि ते ।  
वामोरु बाह्यपीठात्तु वामहस्ते तले न्यसेत् ॥ ७ ॥  
  
प्राग्वदुत्पलसंयुक्तं दक्षिणं हस्तमुच्यते ।  
पीठात्तु दक्षिणं जानुं किञ्चिदुद्धृतसंयुतम् ॥ ८ ॥  
  
त्रिचतुःपञ्चमात्रं वा पीठाज्जान्वन्तरं भवेत् ।  
षट्सप्ताष्टाङ्गुलं वाथ पीठाज्जान्वन्तरं भवेत् ॥ ९ ॥  
  
एवं द्विविधरीत्या तु देवीभङ्गं विधीयते ।  
स्त्रीमानस्योक्तमार्गेण देवीमानं तु गृह्यताम् ॥ १० ॥  
  
स्थानकानां तु देवीनां देवीं च स्थानकं भवेत् ।  
आसने चासनं ख्यातं विपरीतं विपत्करम् ॥ ११ ॥  
  
देवी लक्षणमेवोक्तं स्कन्दलक्षणमुच्यते ।  
देवी देवेशयोर्मध्ये स्थापयेत्स्कन्दमूर्तिनम् ॥ १२ ॥  
  
देव्या हिक्कावसानान्तं स्कन्दमानं तदुत्तमम् ।  
स्तनाक्षान्तं कनिष्ठ स्यात्तयोर्मध्येऽष्टभाजिते ॥ १३ ॥  
  
नवधा स्कन्दमानं तु उत्तमादित्रयं त्रयम् ।  
जात्यंशकयुतं वापि हीनं वापि प्रकल्पयेत् ॥ १४ ॥  
  
  
वेदषड्धर्मभागं तु तन्मानं तु विभाजिते ।  
एकांशमङ्गुलं ख्यातं तदष्टांशं यवं भवेत् ॥ १५ ॥  
  
एकाङ्गुलं शिरोमानं केशान्तं चैव तत्समम् ।  
द्विभागं नेत्रसूत्रान्तं पुटान्तं चैव तत्समम् ॥ १६ ॥  
  
गुणांशं हनुसीमान्तं ग्रीवोच्चं तु गुणाङ्गुलम् ।  
हिक्कासूत्रात्स्तनान्तं तु नवभागमुदाहृतम् ॥ १७ ॥  
  
स्तनान्तान्नाभिसीमान्तं वस्वङ्गुलमुदाहृतम् ।  
वामेस्तु मेढ्रमूलान्तं सप्तभागमिति स्मृतम् ॥ १८ ॥  
  
भान्वंशमूरुदीर्घं स्यात् जानुदीर्घं द्वियङ्गुलम् ।  
जङ्घादीर्घोरुतत्तुल्यं मध्यं पादतलान्वितम् ॥ १९ ॥  
  
दशाङ्घ्रेस्तु तलायामं बाहुदीर्घं चतुर्दश ।  
कोष्ठायामं दशांशं तु तलं वेदाङ्गुलायतम् ॥ २० ॥  
  
युगांशं मध्यमायां सार्धहीन मनामिका ।  
तत्समं तर्जनी दीर्घं कनिष्ठोच्चं गुणाङ्गुलम् ॥ २१ ॥  
  
अङ्गुष्ठायाममग्न्यंशं युगांशं तलविस्तृतम् ।  
प्रकोष्ठाग्रं गुणांशं तु तन्मूलं चतुरङ्गुलम् ॥ २२ ॥  
  
भूतांशं बाहुमूलं तु विस्तारं द्विजसत्तम ! ।  
सार्धाष्टांशं मुख व्यासं सप्तांशं कर्णविस्तृतम् ॥ २८ ॥  
  
कक्षयोरन्तरव्यासं त्रयोदशाङ्गुलं भवेत् ।  
भान्वंशं हृदयविस्तारं रुद्रांशं मध्यविस्तृतम् ॥ २४ ॥  
  
श्रोणिस्थाने तु भान्वंशं कटिस्थाने त्रयोदश ।  
उरुमूलविशालं तु वस्वङ्गुलमुदाहृतम् ॥ २५ ॥  
  
षडंशं जानुविस्तारं जङ्घामूलं युगाङ्गुलम् ।  
गुणांशं नलकातारं षडंशं तलविस्तृतम् ॥ २६ ॥  
  
पार्ष्णिव्यासं युगांशं स्याच्छेषं युक्त्या तु कल्पयेत् ।  
केशान्ते वासिकोपेतं करण्डमकुटान्वितम् ॥ २७ ॥  
  
उभयोर्हस्तयोः पुष्पं वामं वरदमेव वा ।  
कटकं वाथ तद्धस्ते सिंहकर्णमथापि वा ॥ २८ ॥  
  
दक्षिणं पुष्पहस्तं वा कपित्थाम्रफलं तु वा ।  
कटिसूत्रयुतं नग्नं छन्नवीरसमन्वितम् ॥ २९ ॥  
  
मुद्रिका चोपग्रीवादिबालभूषणभूषितम् ।  
आसीनो वा स्थितो वाथ नृत्तं वा स्कन्दमाचरेत् ॥ ३० ॥  
  
आसीने चरणौ द्वौ तु विष्टरोपरि शाययेत् ।  
स्थिते पादतलौ द्वौ तु समभङ्गमिव स्थितौ ॥ ३१ ॥  
  
चरणौ कुञ्चितौ द्वौ तु किञ्चिद्गमनमेव वा ।  
नृत्तं चेत्सुस्थितं सव्यपादं वक्रसमन्वितम् ॥ ३२ ॥  
  
उद्धृत्य चान्यपादं तु पीठात्सप्ताङ्गुलावधि ।  
षण्मात्रमथवा पञ्चमात्रान्तं वा समुद्धरेत् ॥ ३३ ॥  
  
फलेन वरदं वामहस्त न्यस्तं तु सूपितम् ।  
अथवा वामहस्तं तु फलं न्यस्त्वा प्रसारयेत् ॥ ३४ ॥  
  
हिक्कासूत्रसमोद्धृत्य मणिबन्धोर्ध्वसीमकम् ।  
द्वन्तरं लम्बसूत्रं च नृत्तमूर्तिवदाचरेत् ॥ ३५ ॥  
  
उमास्कन्दसहितं प्रोक्तं शृणुष्वेन्दुधरं हरम् ।  
  
  
इत्यंशुमान्काश्यपे उमास्कन्दसहितलक्षणपटलः (पञ्चषष्टितमः) ॥ ६५   