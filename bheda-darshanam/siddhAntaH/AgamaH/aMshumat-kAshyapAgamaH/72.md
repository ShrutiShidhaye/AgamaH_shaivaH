+++
title = "७२"

+++
७१ ॥  
  
  
  
  
अथार्धनारीमूर्तेस्तु वक्ष्येऽहं शृणु सुव्रत ! ।  
चतुर्भुजं च द्विभुजं द्विविधं परिकीर्तितम् ॥ १ ॥  
  
समभङ्गस्थानकस्योक्तमार्गेणैव नतायतः ।  
सुस्थितं दक्षिणं पादं वामपादं तु कुञ्चितम् ॥ २ ॥  
  
वामेऽर्धपार्वती युक्तं दक्षिणेऽर्धं महेश्वरम् ।  
अभयं परशुं सव्ये हस्ते तत्तु शिवांशकम् ॥ ३ ॥  
  
वृषभमूर्ध्नि विन्यस्त कोर्परं वामहस्तके ।  
तदन्यवामहस्ते तु कटकं पुष्पसंयुतम् ॥ ४ ॥  
  
द्विभुजे वरदं सव्ये वामहस्ते तु पुष्पधृत् ।  
शिवस्या भरणं सव्ये वामे स्त्रीभूषणान्वितम् ॥ ५ ॥  
  
पुंस्तनं दक्षिणे पार्श्वे वामे स्त्रियः पयोधरम् ।  
अथवा कुञ्चितं सव्यं पादं वामं तु सुस्थितम् ॥ ६ ॥  
  
सव्यं शूलधरं हस्तं वामं पुष्पधरं भवेत् ।  
वरदं दक्षिणं हस्तम् अन्योक्षशिरकोर्परम् ॥ ७ ॥  
  
कपालं दक्षिणे हस्ते वामहस्तं प्रसारितम् ।  
दक्षिणे रौद्रदृष्टिः स्याद्वामपार्श्वे तु शीतलम् ॥ ८ ॥  
  
दुकूलं चोरुमध्यान्तं सव्यं गुल्फान्तमन्यकम् ।  
एवं समासतः प्रोक्तम् अर्धनारीश्वरं हरम् ॥ ९ ॥  
  
  
इत्यंशुमान्काश्यपे अर्धनारीश्वरमूर्तिलक्षणपटलः (द्वासप्ततितमः) ॥   