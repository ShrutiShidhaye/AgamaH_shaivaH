+++
title = "१८"

+++
    
  
  
  
अथ वक्ष्ये विशेषेण प्रस्तरस्य तु लक्षणम् ।  
स्तम्भार्धं मञ्चमानं तु आपोत्सेधांशमेव वा ॥ १ ॥  
  
तदुच्चं त्वेकविंशांशं कृत्वा गुणांशकं तरम् ।  
वाजनं चैकभागेन भूतमालां ततं त्रिभिः ॥ २ ॥  
  
भूतमालोपरिष्टात्तु वाजनं त्वेकभागया ।  
सप्तांशं तु कपोतोच्चम् आलिङ्गं चैकभागया ॥ ३ ॥  
  
अंशेनान्तरितं कुर्यात् प्रत्युत्सेधं गुणांशकम् ।  
वाजनं त्वेकभागेन अथवान्यप्रकारतः ॥ ४ ॥  
  
तुङ्गमेकोनविंशांशं कृतोत्तरं त्रिभागया ।  
भागेन वाजनं कुर्यात् अग्न्यंशैर्वभी भवेत् ॥ ५ ॥  
  
वाजनं त्वेकभागेन कपोतोच्चं रसांशकम् ।  
आलिङ्गमंशमङ्गेन कुर्यादन्तरितं भवेत् ॥ ६ ॥  
  
प्रत्युत्सेधं द्विभागेन वाजनं त्वेकभागया ।  
उत्सेधं चैवमाख्यातम् अङ्गनीव्रमथोच्यते ॥ ७ ॥  
  
स्तम्भात्तु बोधिकानीव्रं बोधिकादुत्तरं तथा ।  
वाजनस्य तु निष्क्रान्तिम् उत्तराद्वाजनोन्नतम् ॥ ८ ॥  
  
वाजनं वलयीनीव्रं वलभीतुङ्ग सादृशम् ।  
त्रिपादं वा तदर्धं वा प्राग्वद् वाजननीव्रकम् ॥ ९ ॥  
  
वाजनं तु कपोतस्य नीव्रं होमावसानकम् ।  
उपानसीमावसानं वा जगत्यन्तं तथापि वा ॥ १० ॥  
  
वाजनादर्धदण्डं वा द्विदण्डं सार्धद्विदण्डकम् ।  
वाजनं तु कपोतस्य निव्रोच्चालङ्घनं समम् ॥ ११ ॥  
  
कपोतं गोपानसहितं गोपनरहितं तु वा ।  
पादबाह्यसमं प्रोक्तम् आलिङ्गप्रतिरुच्यते ॥ १२ ॥  
  
आलिङ्गान्तरितद्वेशं नीव्रं चोत्सेधसादृशम् ।  
वाजनोच्चसमं प्रोक्तं वाजनस्य तु निर्गतिः ॥ १३ ॥  
  
दण्डं त्रिपादमर्धं वा चोत्तरा तस्य नीव्रकम् ।  
उत्तरस्यानुकूल्यं तु वाजने नीव्रवेशनम् ॥ १४ ॥  
  
वलभीभूतहंसाद्यैः भूषयेदुत्तरोपरि ।  
नानापत्रलताद्यैस्तु कपोते कर्णपालिकाः ॥ १५ ॥  
  
प्रत्यग्रं ककरी बन्धं प्रतिसिंहादिभूषितम् ।  
एवं प्रस्तरवर्गं तु प्रोच्यते द्विजसत्तम ! ॥ १६ ॥  
  
  
इत्यंशुमान्काश्यपे प्रस्तरलक्षणपटलः (अष्टादश) ॥ १८ ॥  