+++
title = "८२"

+++
  
  
  
  
अथ वक्ष्ये विशेषेण वृक्षसङ्ग्रहणं परम् ।  
देवानां चैव देवीनां शूलार्थं वृक्षमुच्यते ॥ ६ ॥  
  
स्त्रीपुन्नपुंसकं चेति वृक्षभेदं त्रिधा भवेत् ।  
स्निग्धे वास्निग्धा भूमौ वा आर्जवं सुदृढं घनम् ॥ २ ॥  
  
अल्प स्कन्धसमायुक्तं फलं पञ्चदलं दृढम् ।  
शीतलोष्णं च सम्मिश्रम् अल्पस्नेहरसान्वितम् ॥ ३ ॥  
  
यत्तत्पुंलिङ्गमाख्यातं देवानां तदिहोच्यते ।  
स्निग्धे वा स्निग्धभूमो च आर्जवं चातिमार्दवम् ॥ ४ ॥  
  
मूलादग्रं क्रमात्क्षीणं पुष्पं चैव फलं दलम् ।  
अतिमार्दवसंयुक्तम् अतिशीतलसंयुतम् ॥ ५ ॥  
  
अतिस्नेहसमायुक्तं रसं चैव तथा भवेत् ।  
एतत् स्त्री वृक्षमाख्यातं देवीनां शूलयोग्यकम् ॥ ६ ॥  
  
क्षीणमूलसमायुक्तं पत्रं पुष्पं फलं तथा ।  
अतिदुर्बलसंयुक्तं यत्तद् षण्डमुदाहृतम् ॥ ७ ॥  
  
चन्दनं चम्पकं चैव रक्तचन्दनमेव च ।  
सालं च खादिरं चैव सोमशीर्षकतिन्दुकम् ॥ ८ ॥  
  
अर्जुनं शिंशुपं चैव राजादन मधूककम् ।  
आम्रकं कुसुमं चैव सप्तपर्णं च धन्वनम् ॥ ९ ॥  
  
शूलयोग्याद्रुमाः ख्यातास्तेषां तत्सुदृढं गृहेत् ।  
जीर्णा वक्रान्तराश्रुत्यां शिरः शून्याति शालिकाः ॥ १० ॥  
  
स्वयं पतित वृक्षाश्च स्वयमेव तु शोषिताः ।  
वक्रकोटरसंयुक्ता व्यालपक्षिसमाश्रिताः ॥ ११ ॥  
  
वाताशनि पदाभिन्ना वल्लीजातिभिरावृताः ।  
गुल्मवल्मीकमाश्रित्य चण्डाला वा समाश्रिताः ॥ १२ ॥  
  
देवालय सभा चैत्यश्वशानपथिजाद्रुमाः ।  
नृपमन्दिरं संश्रित्य कर्मकारालयाश्रिताः ॥ १३ ॥  
  
रुद्रमन्दिरसंश्रित्य चर्मकारालयाश्रिताः ।  
अन्धा (क्र?)चैव तु वृक्षाश्च अन्यकर्मसु योजिताः ॥ १४ ॥  
  
वर्जयेत्तु प्रयत्नेन गृहीते कर्तृनाशनम् ।  
तस्मात्सर्वप्रयत्नेन दोषाढ्यं परिवर्जयेत् ॥ १५ ॥  
  
प्रशस्त ऋक्षवारेषु शस्तवृक्षं तु सङ्गृहेत् ।  
आचार्यः शिल्पकश्चात्र वृक्षस्थाने तु सङ्गृहेत् ॥ १६ ॥  
  
निरीक्ष्य बहुवृक्षाश्च उक्तवृक्षं परिग्रहेत् ।  
वृक्षाधस्ताद्गुणादीनि व्यपोह्यावपनं गुरुः ॥ १७ ॥  
  
एतन्मन्त्रं समुच्चार्य अष्टदिक्षु बलिं क्षिपेत् ।  
एतद्वृक्षाश्रिता देवा दानवाश्च पिशाचकाः ॥ १८ ॥  
  
नागागरुडगन्धर्वाः सिद्धविद्याधराश्च ये ।  
यूयं बिम्बार्थ वृक्षात्तु गच्छेयुस्ते यथा सुखम् ॥ १९ ॥  
  
इत्युक्त्वा तु बलिं दद्यात् दध्याज्यान्नं सपुष्पकम् ।  
रक्तचन्दनसंयुक्तं गन्धतोयसमन्वितम् ॥ २० ॥  
  
वृक्षस्येशानदिग्भागे ततो होमं समाचरेत् ।  
स्थण्डिलं सिकतैः कुर्याद्धस्तमात्रप्रमाणतः ॥ २१ ॥  
  
अग्न्याधानादिकं सर्वम् अग्निकार्योक्तमाचरेत् ।  
समिदाज्यैश्चरुभिश्च होमं कृत्वा तु देशिकः ॥ २२ ॥  
  
समिधो हृदयेनैव मूलेनाज्यं तु होमयेत् ।  
अघोरेण चरुं हुत्वा प्रत्येकाष्टशताहुतिः ॥ २३ ॥  
  
जयादिरभ्यतानैश्च राष्ट्रभृच्चैव होमयेत् ।  
ततश्चाग्निं समुद्वास्य वृक्षं प्रोक्ष्य शिवाम्भसा ॥ २४ ॥  
  
शिवात्मकेति मन्त्रं तु जप्य वृक्षं स्पृशेद्बुधः ।  
वृक्षस्य पूर्वभागे तु मुखं पृष्ठं तु पश्चिमम् ॥ २५ ॥  
  
दक्षिणं सव्यपार्श्वं स्याद्वामपार्श्वं तथोत्तरम् ।  
ध्यात्वैवं लक्षयित्वा तु पश्चाच्छेदनमारभेत् ॥ २६ ॥  
  
अस्त्रमन्त्रं जपेद्वृक्षमूलं त्रिश्छेद्यलक्षयेत् ।  
क्षीरं तोयं घृतं श्रेष्ठं सृक् स्रु(?)वे वन्यशोभनम् ॥ २७ ॥  
  
असृक्स्रावेऽस्त्रमन्त्रेण शान्ति होमं समाचरेत् ।  
वृक्षमूलमशेषं तु स्थपतिश्छेदयेत्क्रमात् ॥ २८ ॥  
  
पूर्वे वा चोत्तरे देशे वृक्षस्य पतनं शुभम् ।  
अन्यत्र पतितं वृक्षं वर्जयेत्तु प्रयत्नतः ॥ २९ ॥  
  
स्कन्धच्छेदं ततः कुर्यात् आर्जवं तं तरुं कुरु ।  
गव्यैर्गन्धोदकैः स्नाप्य गन्धमाल्यैरलङ्कृतम् ॥ ३० ॥  
  
नववस्त्रेण सञ्छाद्य दर्भैर्वा सूक्ष्मरज्जुना ।  
स्यन्दने शिबिकायां वा रोप्य स्कन्धेन वा बुधः ॥ ३१ ॥  
  
धृत्वा शनैश्शनैर्गत्वा कर्ममण्टपमाचरेत् ।  
मण्टपं मार्जनं कृत्वा गोमयालेपनं कुरु ॥ ३२ ॥  
  
पिष्टचूर्णैरलं कृत्य तन्मध्ये स्थूल वालुकैः ।  
स्थण्डिलं कारयेद्विद्वान् शूलदीर्घसमायुतम् ॥ ३३ ॥  
  
तस्यार्धं विस्तरोपेतं चतुरङ्गुलमुन्नतम् ।  
प्रागग्रं शाययेत्तस्मिन् शूलवृक्षमधोमुखम् ॥ ३४ ॥  
  
आशुष्कं रक्षयेद्विद्वान् मासं पक्षमथापि वा ।  
पश्चाच्छूलं तु कर्तव्यं त्वरितं तु न कारयेत् ॥ ३५ ॥  
  
  
इत्यंशुमान्काश्यपे वृक्षसङ्ग्रहणपटलः (द्व्यशीतितमः) ॥ ८२ ॥  