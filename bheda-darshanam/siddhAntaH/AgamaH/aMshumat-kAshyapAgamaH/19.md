+++
title = "१९"

+++
  
  
  
  
अथ वक्ष्ये विशेषेण गलभूषणलक्षणम् ।  
ऊर्ध्वभूमं च तुङ्गं तु गलमानमुदाहृतम् ॥ १ ॥  
  
आप्तोत्सेधांशमानं वा गलमानं द्विजोत्तम ! ।  
तदुच्चं त्रिचतुष्पञ्च अंशं वा वेदिकोदयम् ॥ २ ॥  
  
शेषं गलोदयं ख्यातम् अशेषं वा गलोदयम् ।  
वेदिकायास्तु विस्तारं चतुष्पञ्च षडंशकैः ॥ ३ ॥  
  
त्रिचतुष्पञ्चगलव्यासं तत्सङ्ख्या तु यथाक्रमम् ।  
अङ्घ्रोर्वेद्यङ्घ्रिवेशं यत् तद्वेदार्गलवेशनम् ॥ ४ ॥  
  
त्रिपादं वा तदर्धं वा वेद्यङ्घ्रेर्गल वेशनम् ।  
एवं त्वनेकभेदेषु कर्तुरिच्छावशान्नयेत् ॥ ५ ॥  
  
वेदाश्रं नागरे कण्ठं वस्वश्रं द्राविडे गलम् ।  
वृत्तं तु वेसरे हर्म्ये शिष्टानुकूलकं नयेत् ॥ १६ ॥  
  
दिशि भद्रसमायुक्तं नासिकानुकूलिकाङ्घ्रिकम् ।  
भानुद्व्यंशेगलोत्सेधे कलांशं तु गलोदयम् ॥ ७ ॥  
  
उत्तरोच्चं गुणांशं तु वाजनं त्वेकभागया ।  
अग्न्यंशं वलभीमानं व्योमांशं वाजनोदयम् ॥ ८ ॥  
  
उत्तरेऽर्धङ्गलान्नीव्रं वाजनादीनि पूर्ववत् ।  
अथवा नानु भागं तु गलोदयमुदाहृतम् ॥ ९ ॥  
  
उत्तरोच्चं गुणांशं तु शिवांशं वाजनोदयम् ।  
तदूर्ध्वे मुष्टिबन्धोच्चम् अध्यर्धांशमुदाहृतम् ॥ १० ॥  
  
मृणाल्युच्चं गुणांशं तु एकांशं पट्टिका भवेत् ।  
सार्धांशं दण्डिकोत्सेधं व्योमांशं वर्णपट्टिका ॥ ११ ॥  
  
गोपानं कम्पयेदूर्ध्वे लुपारोहणमेव वा ।  
वाजनादीनि निष्क्रान्तं तत्तदुच्चसमं भवेत् ॥ १२ ॥  
  
एवं गलोन्नतं व्यासम् अलङ्कारं च कीर्तितम् ।  
  
इत्यंशुमान्काश्यपे गलभूषणलक्षणपटलः (एकोनविंशः) ॥ १९ ॥  