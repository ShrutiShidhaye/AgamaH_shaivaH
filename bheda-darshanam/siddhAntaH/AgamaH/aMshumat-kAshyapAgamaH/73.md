+++
title = "७३"

+++
७२ ॥  
  
  
  
  
अथ वक्ष्ये विशेषेण गजारेर्मूर्तिलक्षणम् ।  
ललाटमध्यनासाग्रात् वा वेतुस्तनमध्यमात् ॥ १ ॥  
  
वामस्फिक् पिण्डमध्यात्तु पूर्वसूत्रं प्रसारयेत् ।  
तत्सूत्राद्दक्षिणे वामपादपार्ष्ण्यन्तरं द्विज ! ॥ २ ॥  
  
साष्टत्रिंशतिमात्रं वा षट्त्रिंशत्यङ्गुलं तु वा ।  
तत्सूत्रादमतः सव्यपादाङ्गुष्ठान्तरं द्विज ॥ ३ ॥  
  
एकविंशति मात्रं वा एकोनविंशदेव वा ।  
सर्वाभरणसंयुक्तं चतुर्दोरष्ट एव वा ॥ ४ ॥  
  
चतुर्भुजं चेत्पाशं च गजचर्म च दक्षिणे ।  
गजशृङ्गं च चर्मं च वामपार्श्वे करद्वये ॥ ५ ॥  
  
चतुर्दोरेवमाख्यातम् अष्टहस्तमथोच्यते ।  
शूलं डमरुकं पाशं गजचर्म च दक्षिणे ॥ ६ ॥  
  
गजशृङ्गं कपालं च गजचर्म च विस्मयम् ।  
वामपार्श्वे तु चत्वारो हस्ता एवं प्रकीर्तितम् ॥ ७ ॥  
  
शम्भोर्वामाङ्घ्र्यधस्तात्तु गजस्यैव तु मस्तकम् ।  
मकुटस्योपरिष्टात्तु गजपुच्छं प्रकल्पयेत् ॥ ८ ॥  
  
पार्श्वयोर्गजपादास्तु यथा युक्त्या तु कारयेत् ।  
प्रभामण्डलवच्छेषं गजचर्म प्रकल्पयेत् ॥ ९ ॥  
  
व्याघ्रचर्माम्बरोपेतं दुकूलवसनान्वितम् ।  
सर्वालङ्कारसंयुक्तम् अतिरत्नसमप्रभम् ॥ १० ॥  
  
एवं तु गजहामूर्तिः प्रथमं तु विधीयते ।  
शूलं खड्गं तथा चर्म गजशृङ्गं च दक्षिणे ॥ ११ ॥  
  
कपालं खेटकं घण्टां गजचर्म च वामके ।  
ललाटमध्यनासाग्रदक्षिणस्तनमध्यमात् ॥ १२ ॥  
  
सव्यस्फिक् पिण्डमध्यात्तु लम्बयेद् ब्रह्मसूत्रकम् ।  
सुस्थितं वामपादं तु गजमूर्ध्नस्तु देशिक ! ॥ १३ ॥  
  
उद्धृतं दक्षिणं पादं तिर्यगुत् टितं भवेत् ।  
तदङ्घ्रिपार्ष्ण्यात् स्फिक् पिण्डात्वन्तरं चतुरङ्गुलम् ॥ १४ ॥  
  
तज्जानुर्वामक्षस्य सीमासूत्रं समं नयेत् ।  
एवं द्विविधमाख्यातं गजहारिं च चोच्यते ॥ १५ ॥  
  
स्कन्दोद्धृतह्युमादेवी शम्भोर्वामे भयान्विता ।  
एवं हि कल्पितं बिम्बं राजराष्ट्रविवृद्धिदम् ॥ १६ ॥  
  
इत्यंशुमान्काश्यपे गजहारिमूर्तिलक्षणपटलः (त्रिसप्ततितमः) ॥ ७३ ॥  