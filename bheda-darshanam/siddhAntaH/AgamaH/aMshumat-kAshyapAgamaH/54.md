+++
title = "५४"

+++
  
  
  
  
अथ वक्ष्ये विशेषेण लक्षणोद्धारलक्षणम् ।  
लिङ्गस्य मुखनिर्माणं लक्षणोद्धारमिष्यते ॥ १ ॥  
  
प्रासादस्याग्रतो वापि शाङ्करे दक्षिणेऽपि वा ।  
नवाष्टसप्तहस्तं वा मण्टपं चतुरश्रकम् ॥ २ ॥  
  
षोडशस्तम्भसंयुक्तं सर्वालङ्कारसंयुतम् ।  
मण्टपस्य त्रिभागैकं तन्मध्ये वेदिकां कुरु ॥ ३ ॥  
  
हस्तमात्रसमुत्सेधां दर्पणोदरसन्निभाम् ।  
गोमयालेपनं कृत्वा पिष्टचूर्णैरलं कृताम् ॥ ४ ॥  
  
नानातोरणसंयुक्तां नानापुष्पैरलङ्कृताम् ।  
शालिभिस्थण्डिलं कृत्वा वेदिकायां विशेषतः ॥ ५ ॥  
  
तण्डुलैश्च तिलैर्दर्भैः लाजपुष्पैरलं कृताम् ।  
अधमत्रयलिङ्गानाम् एवं मण्टपमाचरेत् ॥ ६ ॥  
  
शेषाणां लिङ्गदीर्घस्य वेदिकाविस्तृतं भवेत् ।  
तेनैव त्रिगुणैर्व्यासं मण्टपस्य विशालकम् ॥ ७ ॥  
  
अन्यत्सर्वमलङ्कारं प्रागिवैव समाचरेत् ।  
वेद्यूर्ध्वे शाययेल्लिङ्गं प्राक्शिरश्चोर्ध्ववक्त्रकम् ॥ ८ ॥  
  
परितोऽष्ट घटान्न्यस्त्वा सकूर्चान्सापिधानकान् ।  
ससूत्रान्नववस्त्राढ्यान् गन्धतोयेन पूरितान् ॥ ९ ॥  
  
वासोपिधानान्हेमाढ्यान् लोकपालांश्च देशिकः ।  
गन्धैः पुष्पैश्च धूपैश्च अर्चयेत्तु स्वनामतः ॥ १० ॥  
  
लिङ्गमूलस्य वामे तु पिण्डिकां च निधापयेत् ।  
रक्तेन शालिना वेष्ट्य लिङ्गपीठौ समर्चयेत् ॥ ११ ॥  
  
वेदिकायास्ततस्त्वैन्द्रे कुण्डं वा स्थण्डिलं गुरुः ।  
अग्न्याधानादिकं सर्वम् अग्निकार्योक्तमाचरेत् ॥ १२ ॥  
  
ब्रह्मवृक्षसमिद्भिस्तु होमं कृत्वा तु सद्यतः ।  
आ वो राजेति मन्त्रेण इदं विष्ण्विति मन्त्रतः ॥ १३ ॥  
  
ब्रह्मजज्ञानमन्त्रेण पूजाहोमं समाचरेत् ।  
चरुं हुत्वात्वघोरेण प्रत्येकाष्टशताहुतिः ॥ १४ ॥  
  
रात्रौ प्रतिसरं बध्वा लिङ्गपीठौ द्विजोत्तम ! ।  
स्वर्णरजतकार्पास सूत्रैर्वा हृदयेन तु ॥ १५ ॥  
  
प्राग्वदग्निं समभ्यर्च्य स्विष्टं पूर्णाहुतिं चरेत् ।  
एवं जागरणं रात्रौ प्रभाते सुमुहूर्तके ॥ १६ ॥  
  
देशिकश्च शुचिर्भूत्वा सकलीकृत विग्रहः ।  
सितवस्त्रोत्तरीयाढ्यः सितमाल्यानुलेपनः ॥ १७ ॥  
  
सितयज्ञोपवीताढ्यः शिवद्विजकुलोद्भवः ।  
स्थपतिश्च शुचिर्भूत्वा यज्ञसूत्रपवित्रधृत् ॥ १८ ॥  
  
प्रभाते सुमुहूर्ते तु लक्षणोद्धारमाचरेत् ।  
पायसं घृतसंयुक्तं शिरः स्थाने बलिं हरेत् ॥ १९ ॥  
  
रक्तशालिं परित्यज्य गन्धाद्यैरर्चयेद्धृदा ।  
रत्नेन तं लिखेल्लिङ्गं मध्ये सूत्रं तु पातयेत् ॥ २० ॥  
  
मुखभागे तु मध्ये तु नालं कुर्यात्सलक्षणम् ।  
लिङ्गमानेन मतिमान् सूत्रविस्तारमुच्यते ॥ २१ ॥  
  
रुद्रभागोदयं ग्राह्य शिरसो वर्तनान्वितम् ।  
वेदविंशच्छतांशं च कृत्वैकांशाङ्गुलं स्तृतम् ॥ २२ ॥  
  
तदंशं वसुधा भज्यं तदेकयव मुच्यते ।  
उत्तमोत्तमलिङ्गानां सूत्रं पञ्चयवन्तती ॥ २३ ॥  
  
शेषाणामपि लिङ्गानां वर्धयेन्न तु ह्रासयेत् ।  
अधमत्रयलिङ्गानां सूत्रतारं यवं भवेत् ॥ २४ ॥  
  
सूत्रविस्तारमेवं स्याद् खातं चैव तु तत्समम् ।  
लक्षणं शिरसि व्याधिः ललाटे मरणं भवेत् ॥ २५ ॥  
  
नेत्रसूत्रे त्वपस्मारम् आस्ये चान्नविनाशनम् ।  
चिबुके बन्धुनाशं स्यात् कर्णे स्कन्धविनाशनम् ॥ २६ ॥  
  
स्तनदेशे सुतं हन्ति तस्मादेशाद्विवर्जयेत् ।  
शिरसा सहरुद्रांशं गुणभागविभाजिते ॥ २७ ॥  
  
एकांशमूर्ध्वके * * स्थानादूर्ध्वतदंशके ।  
तदधस्थांशके विप्र लक्षणोद्धारमाचरेत् ॥ २८ ॥  
  
पद्मस्य मुकुलाकारं यथायुक्ति यथाकृतिः ।  
द्विजानामभिवृद्ध्यर्थं नृपाणां च जयावहम् ॥ २९ ॥  
  
खड्गौ प्रत्यान्विताकारं कुञ्जराक्षमिवाकृतिः ।  
शङ्खं चाङ्कुशयोर्भेदान्नृपाणामभिवृद्धये ॥ ३० ॥  
  
कराञ्जलि समाकारं गोकर्णाकृति वर्तुलम् ।  
वैश्यानां तत्त्रिकोणं च शूलवृत्तायतं तथा ॥ ३१ ॥  
  
शूद्रस्य वृद्धिकरं त्रीणि वैश्यानां तस्य लक्षणम् ।  
लक्षणोद्धारणोक्तांशं रुद्रभागविभाजिते ॥ ३२ ॥  
  
मुकुलोदयमेकांशं तद्व्यासं चापि तत्समम् ।  
तन्मूलनालदीर्घं तु नवभागमुदाहृतम् ॥ ३३ ॥  
  
तन्नालमेकसूत्रं वा सूत्रद्वित्रियुतं तु वा ।  
सूत्रद्वित्रियुतं चेत्तु सूत्रान्तरं यवत्रयम् ॥ ३४ ॥  
  
यवद्वयान्तरं वाथ नालतारं द्विजोत्तम ! ।  
नालमूले च तस्याग्रे सीमासूत्रं समालिखेत् ॥ ३५ ॥  
  
तन्नालं चैकसूत्रं चेत् लिङ्गमध्ये विशेषतः ।  
सूत्रोक्त व्यासखातं च नालयामे तु कल्पयेत् ॥ ३६ ॥  
  
नालाधस्तात्तु व्योमांशं त्यज्य विष्णुशिरोपरि ।  
मणिरेखां ततः कुर्यान्मुकुलादास्फिगन्तकम् ॥ ३७ ॥  
  
मणिरेखयोन्तरं पद्ममूले पद्मसमं तु वा ।  
पद्मतार त्रिधैकं वा वेदांशेऽग्न्यंशमेव वा ॥ ३८ ॥  
  
पञ्चांशे तु युगांशे वा पद्मतारार्धमेव वा ।  
मुकुलमूलेन्तरं ह्येवं नालमूलेन्तरं शृणु ॥ ३९ ॥  
  
नालायामसमं वार्धं त्रिपादं वा युगांशके ।  
त्रिभागं पञ्चभागे तु वेदभागमथोपरि ॥ ४० ॥  
  
नालमूले समे वेशमणिरेखाद्वयोन्तरम् ।  
मूलादग्रं क्रमात्क्षीणं मणिरेखां ततः कुरु ॥ ४१ ॥  
  
नालमूले समे तिर्यक् द्वा पृष्ठे तु सबन्धयेत् ।  
मणिरेखाव्यासखातं लिङ्गस्योचितसूत्रवत् ॥ ४२ ॥  
  
मणिरेखालम्बनालदीर्घ तुङ्गसमेव वा ।  
तस्मात्तन्मूलपर्यन्तं वसुभागविभाजिते ॥ ४३ ॥  
  
मणिरेखालम्बनं विप्र नवधा परिकीर्तितम् ।  
सर्वेषु लक्षणोद्धारेष्वेवं वै मणिरेखके ॥ ४४ ॥  
  
प्रथमं लक्षणं प्रोक्तं द्वितीयं लक्षणं शृणु ।  
लक्षणोद्धारणांशं तु दशभागविभाजिते ॥ ४५ ॥  
  
मुकुलोदयमेकांशं वस्वंशं नालदीर्घकम् ।  
नालाधस्तात्तु व्योमांशं नीत्वा शेषं तु पूर्ववत् ॥ ४६ ॥  
  
द्वितीयं लक्षणं ख्यातं तृतीयं लक्षणं शृणु ।  
लक्षणोद्धारभागं तु धर्मभागविभाजिते ॥ ४७ ॥  
  
एकांशं मुकुलोत्तुङ्गं नवांशं नालदीर्घकम् ।  
शेषं पूर्ववदुद्दिष्टं चतुर्थं लक्षणं शृणु ॥ ४८ ॥  
  
लक्षणांशं तु नवधा भज्यैकांशं तु कुड्मलम् ।  
सप्तांशं नालदीर्घं तु शेषं पूर्ववदेव हि ॥ ४९ ॥  
  
चतुर्थं लक्षणं प्रोक्तं पञ्चमं लक्षणं शृणु ।  
लक्षणांशं वसुधा भज्य व्योमांशं मुकुलोदयम् ॥ ५० ॥  
  
षडंशं नालदीर्घं तु नालाधस्ताच्छिवांशकम् ।  
तदेव सप्तभागं तु नालदीर्घमुदाहृतम् ॥ ५१ ॥  
  
शेषं प्रागिव कर्तव्यं * * * * * * * * ।  
  
लक्षणांशे तु सप्तांशे शश्यंशं मुकुलोदयम् ।  
भूतांशं नालदीर्घं तु शेषं पूर्ववदेव हि ॥ ५३ ॥  
  
षडंशं नालदीर्घं तु शेषं प्रागिव सङ्ख्यया ।  
एवमष्टविधं ख्यातं नालायामं द्विजोत्तम ! ॥ ५४ ॥  
  
अग्राकारेब्जमुकुलात् भानुसङ्ख्यात्सुसुव्रतम् ।  
यथेष्टनालकर्तव्यं वसुसङ्ख्यासु मे द्विज ॥ ५५ ॥  
  
अग्राकारे दृढसूत्रं प्रकर्तव्यं लिङ्गेषूक्त प्रमाणतः ।  
स्थापयेत्तु ततो लिङ्गं प्रागुदग्रन्दुरष्टके ॥ ५६ ॥  
  
लक्षयेत्पिण्डिकावक्त्रं लिङ्गसौम्ये निधापयेत् ।  
स्थापितैः कलशैः स्नाप्य लिङ्गपीठौ हृदा गुरुः ॥ ५७ ॥  
  
गव्यैर्गन्धोदकैः स्नाप्य गन्धपुष्पादिभिर्यजेत् ।  
लम्बकूर्चसमायुक्तं सर्वालङ्कारशोभितम् ॥ ५८ ॥  
  
रथे वा शिबिकायां वा ग्रामं कृत्वा प्रदक्षिणम् ।  
आचार्यं शिल्पिनं पूज्य वस्त्र हेमाङ्गुलीयकैः ॥ ५९ ॥  
  
ततो जलाशयं प्राप्य जलाधीवासनं कुरु ।  
लक्षणोद्धारमाख्यातं प्रतिमालक्षणं शृणु ॥ ६० ॥  
  
  
इत्यंशुमान्काश्यपे लक्षणोद्धारविधिपटलः (चतुः पञ्चाशः) ॥ ५४ ॥  