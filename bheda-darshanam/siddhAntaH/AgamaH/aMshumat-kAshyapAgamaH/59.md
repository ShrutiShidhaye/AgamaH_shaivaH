+++
title = "५९"

+++
  
  
  
  
नवतालोत्तमं वक्ष्ये शृणुत्वेकाग्रमानसः ।  
वसवश्चाष्टमूर्तिश्च विद्येशा लोकपालकाः ॥ १ ॥  
  
अन्याश्च देवताश्चैव नवतालोत्तमेन तु ।  
सद्वादशशतांशं तु बेरमानविभाजिते ॥ २ ॥  
  
उष्णीषमेकभागेन केशान्तं तु गुणाङ्गुलम् ।  
केशान्तादक्षि सूत्रान्तं वेदमात्रं विधीयते ॥ ३ ॥  
  
तस्मान्नेत्रात्पुटान्तं च वेदमात्रमुदीरितम् ।  
पुटाद्याद्धनुपर्यन्तं वेदांशं प्रविधीयते ॥ ४ ॥  
  
कर्णमानं तु वेदांशं भान्वंशं हृदयावधि ।  
हृदयान्नाभिसीमान्तं तावद्वादश मात्रकम् ॥ ५ ॥  
  
नाभ्यादि मेढ्रमूलान्तं भानुमात्रं विधीयते ।  
ऊरुदीर्घं चतुर्विंशत् दशजानु युगांशकम् ॥ ६ ॥  
  
जङ्घादीर्घोरु तुल्यं स्याद्वेदांशं चरणोदयम् ।  
हिक्काधो बाहुदीर्घं तु चतुर्विंशति भागया ॥ ७ ॥  
  
द्विर्नवांशं तु कोष्ठं स्याद्रुद्रांशं तु तलायतम् ।  
तन्मध्याङ्गुलमायामं षडङ्गुलमुदाहृतम् ॥ ८ ॥  
  
कन्यसं दशतालोक्तमार्गे शेषं समाचरेत् ।  
तस्माद्येव यवार्धं हि अङ्गं प्रत्येनमाचरेत् ॥ ९ ॥  
  
मानमेवं समाख्यातं लक्षणं कथितं पुरा ।  
  
इत्यंशुमान्काश्यपे उत्तमनवतालविधिपटलः (एकोनषष्ठितमः) ॥ ५९ ॥  