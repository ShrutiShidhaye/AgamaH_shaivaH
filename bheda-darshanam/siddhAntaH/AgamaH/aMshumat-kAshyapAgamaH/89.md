+++
title = "८९"

+++
  
  
  
  
सुवर्णार्हकवर्णं च वक्ष्येऽहं द्विजसत्तम ! ।  
पीताश्म तु च पीता स्यात्तदश्म चूर्णवत्कृतम् ॥ १ ॥  
  
नालिकेरोदकैर्मिश्रं दध्यारक्तनिभं भवेत् ।  
तत्सुधा कर्म रक्तं स्यात् शङ्खदण्डं सितं भवेत् ॥ २ ॥  
  
राजावर्तं च श्यामं च पाषाणौ द्वौ च पूजितौ ।  
इतराभासशक्ताः स्युः सुधाकर्मसु सुव्रतः ॥ ३ ॥  
  
अथ सुकरवर्णं तु वक्ष्येऽहं द्विजसत्तम ! ।  
सितरक्तसमं मिश्रं गौरवं च मुदाहृतम् ॥ ४ ॥  
  
सितपीतं समं मिश्रं यत्तत्कर्बुरकं भवेत् ।  
सित कृष्णसमं मिश्रं धूम्रवर्ण मुदाहृतम् ॥ ५ ॥  
  
श्वेतं कृष्णं च पीतं च समभागं तु मिश्रकम् ।  
सारशविरिदं ख्यातं वर्णकर्मसुचोदितम् ॥ ६ ॥  
  
श्वेतं रक्तं च सम्मिश्रं कर्बूरकमुदाहृतम् ।  
रक्तं पीतं समं मिश्रं बकुलस्य फलाकृतिः ॥ ७ ॥  
  
ज्वलनच्छविराख्यातम् अग्निवर्णमिदं परम् ।  
पीतस्य द्विगुणं रक्तं मिश्रितं चातिरक्तकम् ॥ ८ ॥  
  
उदयार्कसमं चैतद् वर्णमित्यभिधीयते ।  
रक्तस्य द्विगुणं पीतमिश्रितं गुलवर्णकम् ॥ ९ ॥  
  
पीतस्य तु तदर्धं तु मिश्रितं कपिलं भवेत् ।  
पीतं वेदांशरक्ताढ्यं शफरस्य निभं भवेत् ॥ १० ॥  
  
कृष्णस्य द्विगुणं रक्तं मिश्रितं तु कषा?यकम् ।  
श्वेतस्य द्विगुणं पीतं मिश्रितं पिङ्गलं भवेत् ॥ ११ ॥  
  
श्वेतस्य त्रिगुणं पीतं मिश्रं कल्हारसादृशम् ।  
कृष्णस्य द्विगुणं पीतं मिश्रितं चबुसन्निभम् ॥ १२ ॥  
  
तदेव तु नृणां वर्णं स्यात् कृष्णं पीतसमं तु वा ।  
हरितालं श्यामसमं मिश्रं शुकपक्षसमं भवेत् ॥ १३ ॥  
  
तदेवारितालमाधिक्यं धान्याङ्कुरमुदाहृतम् ।  
श्यामं स्याद्धरितालाढ्यं कुङ्कुष्ठारीतालार्धकम् ॥ १४ ॥  
  
मिश्रितं सस्यश्यामं स्यात् कृष्णं लाक्षासमन्वितम् ।  
जम्बूफलसमन्वे तु वर्णमित्युच्यते मया ॥ १५ ॥  
  
जातिलिङ्गसमं लाक्षासारलोहितमुच्यते ।  
कृष्णनीलसमं मिश्रं केशवर्णमुदाहृतम् ॥ १६ ॥  
  
सस्यश्यामं च रक्तं च सम्मिश्रमष्टवर्णकम् ।  
कृष्णं रक्तसमं मिश्रं मधुवर्णमुदाहृतम् ॥ १७ ॥  
  
तदेवरक्तमाधिक्यं मानुषं वर्णमुच्यते ।  
मानुषारक्तमाधिक्यं वर्णरूक्षहरीतकी ॥ १८ ॥  
  
तस्माच्छयामनिभोपेत नात्रवर्णमुदाहृतम् ।  
तेषु यद्द्रव्यमल्पेन बाहुमानसमन्वितम् ॥ १९ ॥  
  
बहुसारेति तत्ख्यातं बहुद्रव्याल्पमानितम् ।  
अल्पसारमिति ख्यातं सारेल्पकल्पितं विदुः ॥ २० ॥  
  
वर्णानामानुकूल्यं तु सारमेवं समाश्रितम् ।  
  
॥ ८९ ॥  
  
  
  
  
अथ वक्ष्ये विशेषेण वर्णलेपनमुत्तमम् ।  
शैलदा षष्टिकागर्भं त्रिधा वै वर्णलेपनम् ॥ १ ॥  
  
शैलजे वर्णपक्ष्या वै अङ्गोपाङ्गं शिलामयम् ।  
उपरिष्टात् पटाच्छाद्य तस्योर्ध्वे शर्करं लिपेत् ॥ २ ॥  
  
तदूर्ध्वे चिक्कणं लिप्य श्वेतवर्णादयस्ततः ।  
बिम्बोचितनिभं लिप्य प्रतिष्ठां सम्यगाचरेत् ॥ ३ ॥  
  
अथवा शैलजे बिम्बे पटाच्छाद्यं विनोर्ध्वतः ।  
शर्करां यवमानं तु लिप्य चिक्कणलेपनम् ॥ ४ ॥  
  
श्वेतं च बिम्बवर्णं च क्रमेणैवोचितं लिपेत् ।  
शिलागर्भमिति ख्यातं वर्णभिन्नस्तमेव वा ॥ ५ ॥  
  
शूलस्थापनकर्मादिदारुगर्भं तु पूर्ववत् ।  
चित्रं वाप्यर्धचित्रं वा पक्वेष्टका सुधान्वितम् ॥ ६ ॥  
  
अङ्गं सम्पूर्णकं कृत्वा पटमाच्छादयेत्ततः ।  
शर्करादीनि सर्वाणि शैलजे तु यथा तथा ॥ ७ ॥  
  
कर्तव्यमिष्टका गर्भदारुमिश्रितमेव वा ।  
एवं त्रिविधरीत्या तु वर्णगर्भमुदाहृतम् ॥ ८ ॥  
  
आदौ श्वेतनिभं लिप्य बहुस्वच्छसैर्जलैः ।  
जलैः क्रमेण वर्णं तु त्रिभिः कृत्वा तु लेपयेत् ॥ ९ ॥  
  
तदूर्ध्वं पाण्डुवर्णं तु लेपयेद्द्विजसत्तम ! ।  
सितबिम्बनिभं चैवं सुमिश्रं च तु पाण्डुवत् ॥ १० ॥  
  
सितवर्णेन बिम्बानां पाण्डुवर्णान्विता भवेत् ।  
रक्ताभीति निभस्यातां पाण्डुवर्णं प्रकल्पयेत् ॥ ११ ॥  
  
बन्धं स्वच्छं च मध्यं च उदरं च त्रिधा भवेत् ।  
कपित्थस्यैव निर्यासैः त्रिबन्धं तु प्रकल्पयेत् ॥ १२ ॥  
  
स्वच्छं तैलोपमं ख्यातं मध्यमं मधुसादृशम् ।  
तरणादधिसादृश्यं स्निग्धं तं मन्तुरं भवेत् ॥ १३ ॥  
  
मेदुरेण भवेच्छ्लिष्टकल्कसन्धानमाचरेत् ।  
कल्कमर्दनकार्यं तु कारयेन्मध्य वारिणा ॥ १४ ॥  
  
कल्कस्वच्छजलेनैव पेषणं तु समाचरेत् ।  
सुधाकर्म जलोपेतं गोमहीषं च चर्मयोः ॥ १५ ॥  
  
पाच्यसारं तु बन्धं स्याज्जलपातांसुकं भवेत् ।  
जलपातं विना यत्र * * कपित्थकं द्विज ! ॥ १६ ॥  
  
स निर्यासजलं बन्धमुक्तमन्यन्नकारयेत् ।  
कल्कं षोडशधा भज्य षट्पञ्च चतुरं तु वा ॥ १७ ॥  
  
कपित्थ निर्यासै * * स्वच्छेनैव जलेन तु ।  
स कृच्चिक्कणमालेपं कारयेद्द्विजसत्तम ! ॥ १८ ॥  
  
चिक्कणं कल्कसारं स्यात् तद्विधं चिक्कणं भवेत् ।  
जलपाते सुधा धारा पाते शर्करार्द्रवत् ॥ १९ ॥  
  
चिक्कणं द्विविधं ह्येवं कल्पयेत्तु यथोचितम् ।  
चिक्कणार्हकबन्धं तु दशभागविभाजिते ॥ २० ॥  
  
एकांशरहितं बन्धं सतलेपनयोग्यकम् ।  
चिक्कणे बन्धकूलं वा सितलेपन कर्मणि ॥ २१ ॥  
  
सितबन्धसमं वाथ * * * तद्विहीनकम् ।  
पाण्डुवर्णस्य बन्धं स्यात् त्रिःकृत्वा पाण्डुलेपनम् ॥ २२ ॥  
  
षड्वर्णं तु ततो लिप्य क्रमेणैव तु देशिकः ।  
बिम्बस्वभाववर्णं तु षट्कृत्वा तु समालिपेत् ॥ २३ ॥  
  
पाण्डुबन्धं तु विंशांशे त्वंशहीनं तु यज्जलम् ।  
षड्वर्गेष्वादि वर्णस्य बन्धमित्युमदायताः ॥ २४ ॥  
  
तदादि वर्णबन्धं तु विंशांशेन विहीनकम् ।  
द्वितीयवर्णबन्धं स्यात् तद्वद्बन्धनकं तथा ॥ २५ ॥  
  
षण्णामपि बन्धानां बन्धमेवं क्रमशोन्नतम् ।  
प्रथमाद्युचितैर्बन्धैः षड्वर्णं च लिपेत्क्रमात् ॥ २६ ॥  
  
पत्रहीनं च बिन्दुं च सूपमुद्वर्तनं तथा ।  
प्रवर्तं च षडैतानि वर्णं लेपनकं विदुः ॥ २७ ॥  
  
दीर्घं पत्रमिति ख्यातं रहितं वै तिर्यग्गतम् ।  
सर्षपास्तरणं यद्वत् तद्वद्बिन्दुमुदाहृतम् ॥ २८ ॥  
  
सूक्ष्मबिन्दुस्तु धूपं स्याद् तस्माद्वै सूक्ष्मबिन्दु वा ।  
तदुर्वक्त्र नमाख्यातं ततोच्चं तद्विभाजितम् ॥ २९ ॥  
  
सूक्ष्मचूर्णसमायुक्तं वर्णलेपं प्रवर्तकम् ।  
षड्वर्णक्रममेवं हि लेपयेत्तु परस्परम् ॥ ३० ॥  
  
इत्यंशुमान्काश्यपे वर्णलेपनक्रमपटलः (नवतितमः) ॥ ९० ॥  