+++
title = "३७"

+++
  
  
  
  
अथ वक्ष्ये विशेषेण रुद्रभूमिविमानकम् ।  
प्रासादमानविधिना सङ्गृहेत्तु ततोदयम् ॥ १ ॥  
  
तिथ्यंशं विभजेत्तत्तु गुणांशं गर्भगेहकम् ।  
पक्षांशं गृहपिण्डी स्यात् अलिन्दं चैकभागया ॥ २ ॥  
  
एकांशं कुड्य विस्तारम् अलिन्दं तु शिवांशकम् ।  
हारान्तरमथांशेन कल्पयेत्तु यथाक्रमम् ॥ ३ ॥  
  
अलिन्दांशमलिन्दं वा घनभित्तिरथापि वा ।  
प्रस्तरान्तं घनं वापि तदूर्ध्वेऽलिन्दमेव वा ॥ ४ ॥  
  
विन्याससूत्रयोरन्तर्व्यासं पक्षांशभाजिते ।  
शिवांशं कर्णकूटं स्यात् पक्षां शालद्विभागया ॥ ५ ॥  
  
मध्यशालाग्निभागं स्यात् अर्धांशं पञ्जरं भवेत् ।  
हारान्तरं च तत्तुल्यं कल्प्येवं स्यादि भूतले ॥ ६ ॥  
  
तदूर्ध्वेऽपि विशालं तु मन्वंशं तु विभाजिते ।  
शिवांशं कूटविस्तारं कोष्ठदीर्घं तु तद्द्वयम् ॥ ७ ॥  
  
द्व्यन्तरं पञ्जरव्यासं हारान्तरं तथैव च ।  
भानुकोष्ठं चतुष्कूटं कलापञ्जर संयुतम् ॥ ८ ॥  
  
हारान्तरं च वेदाष्टौ द्वितीयं चादिभूतलम् ।  
तस्योर्ध्वे भूविशालं तु त्रयोदशविभाजिते ॥ ९ ॥  
  
व्योमांशं कूटविस्तारं कोष्ठदीर्घं द्विभागया ।  
अर्धांशं पञ्जरव्यासं शेषं हारान्तरं भवेत् ॥ १० ॥  
  
कूटादीनां तु सङ्ख्या स्युः आदिभूमौ यथा तथा ।  
तदूर्ध्वे भूमि विस्तारं द्वादशांशविभाजिते ॥ ११ ॥  
  
एकांशं कूटविस्तारं कोष्ठं तु द्विगुणायतम् ।  
शेषं हारान्तरं ख्यातं त्रिभागैकांशपञ्जरम् ॥ १२ ॥  
  
पञ्जरं कूटकोष्ठं च सङ्ख्या वै प्रागिवैव तु ।  
तदूर्ध्वे भूमिविस्तारं रुद्रांशं तु पूर्ववत् ॥ १३ ॥  
  
तदूर्ध्वभूनवांशे तु कूटव्यासं प्रकल्पयेत् ।  
तस्योर्ध्वभूमिविस्तारं दशभागं विभाजिते ॥ १४ ॥  
  
कूटं चैव तु कोष्ठं च सङ्ख्यामानं तु पूर्ववत् ।  
तदूर्ध्वभू नवांशे तु कूटव्यासं शिवांशकम् ॥ १५ ॥  
  
अध्यर्धांशं तु कोष्ठायां शेषं हारान्तरं भवेत् ।  
हारान्तरत्रिभागैकं पञ्जरव्यासमिष्यते ॥ १६ ॥  
  
प्राग्वत्कूटादिसङ्ख्याः स्युः कल्पयेत्कल्पवित्तमः ।  
अष्टांशं विभजेदष्टभूमेश्चैव प्रविस्तृतम् ॥ १७ ॥  
  
कूटविस्तारमेकांशं मध्येशाला द्विभागया ।  
पञ्जरव्यासमेकांशं हारान्तरं तदर्धकम् ॥ १८ ॥  
  
चतुष्कूटं चतुश्शाला पञ्जराष्टकसंयुतम् ।  
हारान्तरं कलासङ्ख्या प्रोच्यतेऽष्टसमन्वितम् ॥ १९ ॥  
  
नवभूमिविशालं तु सप्तधा विभजेत्समम् ।  
कूटव्यासमथांशेन कोष्ठदीर्घं द्विभागया ॥ २० ॥  
  
शेषं हारान्तरं ख्यातं तत्त्रिभागैकपञ्जरम् ।  
दशभूमिविशालं तु रसभागविभाजिते ॥ २१ ॥  
  
प्राग्वत्कूटं च कोष्ठं च पूर्ववच्च प्रकल्पयेत् ।  
प्रथमादिपञ्चभूम्यन्तं भद्रपञ्जरसंयुतम् ॥ २२ ॥  
  
पञ्चभूम्युपरिष्टात्तु भद्रं वा भद्रपञ्जरम् ।  
ऊर्ध्वभूमिविशालं तु गुणभागविभाजिते ॥ २३ ॥  
  
मध्ये भद्रं तदेकांशं दण्डमानेन निर्गतिः ।  
प्रासादस्य तु चोत्सेधं शतांशं स त्रयोदश ॥ २४ ॥  
  
कृत्वा सार्ध युगांशं तु धरातलमुदाहृतम् ।  
पादोच्चं सार्धवस्वंशं पञ्चमानं युगांशकम् ॥ २५ ॥  
  
वस्वंशं चरणायामं पञ्चं पादोनकं युगम् ।  
चरणं सार्धसप्तांशं प्रस्तरं सार्धवह्निकम् ॥ २६ ॥  
  
सप्तांशं पाददीर्घं तु पादाधिकाग्निमञ्चकम् ।  
अर्धाधिकषडंशं तु पादोच्चास्तु मञ्चकम् ॥ २७ ॥  
  
षडंशं पादतुङ्गं तु पादोनाग्न्यंशमञ्चकम् ।  
अर्धाधिकं तु भूतांशं पाददीर्घमुदाहृतम् ॥ २८ ॥  
  
अर्धाधिकद्विभागं तु प्रस्तरस्योदयं भवेत् ।  
सपादं पञ्चभागं तु पाददीर्घं प्रशस्यते ॥ २९ ॥  
  
सार्धपक्षांशमञ्चोच्चं भूतांशं चरणोदयम् ।  
स पादं पक्षभागं तु मञ्चमानमुदीरितम् ॥ ३० ॥  
  
पादोन पञ्चभागं तु चरणोदयमीरितम् ।  
मञ्चमानद्विभागं तु सार्धवेदांशमङ्घ्रिकम् ॥ ३१ ॥  
  
स त्रिपादशिवांशं तु प्रस्तरस्य समुच्छ्रयः ।  
शश्यंशं वेदिकामानं कण्ठोच्चं सार्धभागया ॥ ३२ ॥  
  
अर्धाधिकं तु वेदांशं शिखरोदयमिष्यते ।  
पादोनं तु द्विभागं स्यात्स्थूप्युदयमिष्यते ॥ ३३ ॥  
  
होमादिस्थूपपर्यन्तं युगाश्रं परिकल्पयेत् ।  
शिखरे तु चतुर्दिक्षु महानासी समन्वितम् ॥ ३४ ॥  
  
पादं प्रत्यल्प नास्याढ्यं धातारं कान्तमुच्यते ।  
सौष्टिकं चान्तमञ्चं तु विजयं तदुदाहृतम् ॥ ३५ ॥  
  
तदेवोन्नतकूटं च कोष्ठोन्नताः समञ्चकाः ।  
सर्वात्मकमिदं ख्यातं सर्वदेवात्मकं परम् ॥ ३६ ॥  
  
तदेव शिखरं कण्ठं वस्वश्रं वसुनासिकाः ।  
विशालभद्रमाख्यातं सर्वदेवार्हकं परम् ॥ ३७ ॥  
  
तदेव मध्यभद्राढ्यं कूटकोष्ठौ समोन्नतौ ।  
समञ्चं वा विमञ्चं वा कूटशाला च पञ्जरम् ॥ ८८ ॥  
  
गणिका विशालकं प्रोक्तं ब्रह्मविष्णुशिवार्हकम् ।  
तदेव शिखरं कण्ठं वृत्तमष्टाश्रवेदिका ॥ ३९ ॥  
  
इन्द्रकान्तमिति ख्यातं विमानं सार्वदेशिकम् ।  
तदेव कर्णकूटस्तु भद्रयुक्कर्णभद्रकम् ॥ ४० ॥  
  
तदेव सौष्टिकानां तु शीर्षकं मण्डलाकृतिः ।  
नाम्ना कर्णविशालं तु सर्वदेवप्रियावहम् ॥ ४१ ॥  
  
एवमेकादशं भूमिलक्षणं परिकीर्तितम् ।  
  
इत्यंशुमान्काश्यपे रुद्रभूमिविधिपटलः (सप्तत्रिंशः) ॥ ३७ ॥  