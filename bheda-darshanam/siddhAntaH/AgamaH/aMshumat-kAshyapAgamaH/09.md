+++
title = "०९"

+++
  
  
  
  
अथ वक्ष्ये विशेषेण बोधिकालक्षणं परम् ।  
मूलपादसमव्यासं श्रेष्ठमध्येन मध्यमम् ॥ १ ॥  
  
अग्रपादविशालेन समं कन्यसबोधिकाः ।  
विस्तारसदृशोत्सेधं पञ्चदण्डायतान्वितम् ॥ २ ॥  
  
उत्तमा बोधिका ख्याता तारद्वित्र्यंशमुन्नतम् ।  
चतुर्दण्डायतो पेता मध्यमा सा प्रकीर्तिता ॥ ३ ॥  
  
विस्तारस्यार्धतुङ्गं तु तत्त्रिदण्डायतान्विता ।  
कन्यसा बोधिका ख्याता त्वङ्घ्रीयो बोधिकान्विता ॥ ४ ॥  
  
बोधिकोच्चत्रिभागे तु एकांशेनोर्ध्वपट्टिका ।  
मध्येमंशे तरङ्गस्या लताद्यैर्भूषितं तु वा ॥ ५ ॥  
  
तदधस्त्वेकभागेन कुक्षिबन्धं तु कारयेत् ।  
दण्डं त्रिपादमर्धं वा छायामानं च दग्रयोः ॥ ६ ॥  
  
ऊर्ध्वस्थ पट्टिकाधस्तात् छायाकारं प्रकल्पयेत् ।  
अधस्ताद्बोधिकांशेन अलङ्कारं वदाम्यहम् ॥ ७ ॥  
  
मध्यपट्टत्रिभागैकं विस्तारार्धमथापि वा ।  
पार्श्वयोरुभयोः शेषं तरङ्गस्थानमुच्यते ॥ ८ ॥  
  
सक्षुद्रक्षेपणं मध्यपट्टं पत्रैरलङ्कृतम् ।  
पार्श्वयोस्तु तरङ्गः स्यात् समाश्चान्योन्यहीनकम् ॥ ९ ॥  
  
बोधिकाविस्तरार्धं वा त्रिपादं वाग्रनीव्रकम् ।  
तन्निव्रसदृशं व्यासं सम्भोजकारकल्पितम् ॥ १० ॥  
  
तदुत्सेधं षडंशं तु कृत्वोर्ध्वं पट्टिकांशकम् ।  
ऊर्ध्वपद्ममथांशेन कर्णमर्धेन कारयेत् ॥ ११ ॥  
  
अधः पद्मं द्विभागेन अधः पट्ट्यंशमुच्यते ।  
अधःस्थाम्बुजमर्धांशं कल्पयेत्तु क्रमेण तु ॥ १२ ॥  
  
पद्मस्य मुकुलाकारम् अग्रादधे गतं कुरु ।  
अग्रनिष्क्रामयुक्तं वा छत्राकारमथापि वा ॥ १३ ॥  
  
पार्श्वयोर्मुष्टिबन्धाग्रं व्यालरूपादिकल्पितम् ।  
भूतैश्च मकरैर्व्यालैः नाटकाद्यैर्विभूषितम् ॥ १४ ॥  
  
रत्नबन्धक्रिया वापि चित्रा वाग्रस्थ घट्टितम् ।  
बोध्यग्रयोस्तरङ्गः स्यात् तन्मध्ये दण्डमानतः ॥ १५ ॥  
  
युगाश्रं पट्टं कर्तव्यं तारोच्छ्राये ससुव्रता ।  
नानाचित्रैरलं कृत्य बोधिका चित्रबोधिका ॥ १६ ॥  
  
पत्रैर्विचित्रिता पत्रबोधिका परिकीर्तिता ।  
महार्णवतरङ्गाभान् तरङ्गांस्तु प्रकल्पयेत् ॥ १७ ॥  
  
पादमर्धं त्रिपादं वा भित्तेस्तम्भस्य निर्गतिः ।  
चतुरश्राष्टवृत्तानां क्रमात्साधारणं तु वा ॥ १८ ॥  
  
बोधिकायस्त्वधस्तात्तु वीरकाण्डं युगाश्रकम् ।  
अग्रपादसमं तारं त्रिपादं तुङ्गमुच्यते ॥ १९ ॥  
  
सर्वेषामपि पादानां वीरकाण्डं युगाश्रकम् ।  
अधस्थाद्वीरकाण्डस्य फलकालक्षणं शृणु ॥ २० ॥  
  
इत्यंशुमान्काश्यपे बोधिकालक्षणपटलः (नवमः) ॥ ९ ॥  