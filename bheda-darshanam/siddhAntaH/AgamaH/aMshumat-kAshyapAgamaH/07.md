+++
title = "०७"

+++
  
  
  
  
अथ वक्ष्ये विशेषेण निर्माल्यद्वारलक्षणम् ।  
प्रतिबन्धे प्रतेरन्ते तदन्ये पट्टिकान्तिके ॥ १ ॥  
  
गलान्ते कुमुदान्ते वा व प्रान्ते पादुकान्तके ।  
नालं कुर्यादधश्चोर्ध्वे नालं तस्मिन्सुयोजयेत् ॥ २ ॥  
  
भान्वङ्गुलं समारभ्य त्रित्र्यङ्गुल विवर्धनात् ।  
चतुर्विंशाङ्गुलं यावत् तावत्पञ्चविधाय तम् ॥ ३ ॥  
  
भित्ति बाह्यगतं ह्येतत् तस्यार्धं गर्भगेहकम् ।  
वेशयित्वाथ वा भित्तेः अभ्यन्तरसमं तु वा ॥ ४ ॥  
  
वस्वङ्गुलं समारभ्य द्विद्वयङ्गुल विवर्धनात् ।  
कलाङ्गुलावसानं तु विस्तारं पञ्चधा क्रमात् ॥ ५ ॥  
  
तन्मूलतारपञ्चांशं त्र्यंशं चाग्रसुविस्तरम् ।  
तद्विस्तरसमं व्यासं त्रिपादं वार्धतद्घनम् ॥ ६ ॥  
  
विस्तारस्य त्रिभागैक उच्चतारं नतं तथा ।  
नालमध्ये तु कर्तव्यं निम्नोन्नतविवर्जितम् ॥ ७ ॥  
  
मूलादग्रं नतं किञ्चित् मूलं सिंहस्य बन्धितम् ।  
गजोष्ठसदृशालम्ब्य यथा सुन्दरमग्रतः ॥ ८ ॥  
  
व्यालेभसिंहभूतं वा नालं धृत्वासनस्थितः ।  
नालमेवं प्रकर्तव्यं सौम्ये प्रा * ममध्यमे ॥ ९ ॥  
  
स्थापयित्वा विशेषेण अनेन विधिना बुधः ।  
नालं गन्धोदकैर्गव्यैः स्नापयित्वाम्भसा ततः ॥ १० ॥  
  
शान्तिहोमं तु कुर्वीत वारुणं सूक्तमुच्चरन् ।  
स्नापकस्सुप्रसन्नात्मा सुमुहूर्ते सुलग्नके ॥ ११ ॥  
  
नालं तु स्थापयेद्धीमान् स्थपतिः स्थापकान्वितः ।  
सर्वालङ्कारसंयुक्तं सर्वातोद्यसमन्वितम् ॥ १२ ॥  
  
सुधया गुलतोयैश्च बन्धयेत्सुदृढं यथा ।  
पुंशिलाया सुकर्तव्या नालं तु चरणाधिपम् ॥ १३ ॥  
  
नालस्थापनमेवं तु स्तम्भलक्षणमुच्यते ।  
  
इत्यंशुमान्काश्यपे नालस्हापनविधि पटलः (सप्तमः) ॥ ७ ॥  