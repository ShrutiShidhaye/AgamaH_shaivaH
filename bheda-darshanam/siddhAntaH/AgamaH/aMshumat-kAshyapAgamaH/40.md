+++
title = "४०"

+++
  
  
  
  
अथ षोडशभूमेस्तु लक्षणं वक्ष्यतेऽधुना ।  
एवं क्रमेण सङ्कल्प्य पञ्चालीन्दसमन्वितम् ॥ १ ॥  
  
पञ्चहारसमायुक्तं गृहपिण्डिस्तु बाह्यकम् ।  
गर्भगेहं रसांशं च वेदांशं गृहपिण्डिका ॥ २ ॥  
  
शेषं पूर्ववदुद्दिष्टम् अलिन्दादि द्विजोत्तम ! ।  
एकद्वित्रिचतुष्पञ्च भूमौ वाथ धरातले ॥ ३ ॥  
  
देवतास्थापनं कुर्यात् षोडशस्थलहर्म्यके ।  
देवस्थापनभूम्यन्तं यावत्तावद्घनं कुरु ॥ ४ ॥  
  
बाह्ये तु चित्रालङ्कारं घनभूम्यन्तरं कुरु ।  
अलिन्दं लजपादं वा छादितं वा तुलादिभिः ॥ ५ ॥  
  
प्रस्तरान्तं घनं वाथ हारान्तं वाथ तद्घनम् ।  
व्यासे स वेदित्रिंशांशे कर्णकूटं शिवांशकम् ॥ ६ ॥  
  
हर्म्यमध्ये तु वेदांशं शालायाममुदाहृतम् ।  
तयोर्मध्ये द्विभागेन शालादीर्घमुदाहृतम् ॥ ७ ॥  
  
तयोर्मध्ये च शालां तु पक्षांशेनैव कल्पयेत् ।  
तयोर्मध्ये विधांशेन पञ्जरं कर्णकूटवत् ॥ ८ ॥  
  
हारान्तरं तयोर्मध्ये अर्धांशेनैव कल्पयेत् ।  
एवं हि कल्पयेदादिभूमिशालाष्टविंशतिः ॥ ९ ॥  
  
कर्णकूटं तु वेदाः स्युः द्वात्रिंशत्पञ्जरं भवेत् ।  
सवेदषष्टि सङ्ख्याः स्युः हारान्तरं द्विजोत्तम ! ॥ १० ॥  
  
एवमादितलं ख्यातं द्वितीयं द्वात्रिंशदंशके ।  
द्विभागं मध्यशाला स्यात् शेषं पूर्ववदेव हि ॥ ११ ॥  
  
द्वितीया ह्येवमाख्यातं तृतीयमधुनोच्यते ।  
त्रिंशदंशविभागं तु कृत्वा तृतीयभूतलम् ॥ १२ ॥  
  
कर्णकूटस्थ पार्श्वस्थं पञ्जरं चार्धभागया ।  
हारान्तरं तदर्धं स्यात् शेषं द्वितीय भूमिवत् ॥ १३ ॥  
  
चतुर्थभू विशालं तु साष्टविंशति भाजिते ।  
कर्णकूटसमं पिण्डीशालायास्तु द्विपार्श्वयोः ॥ १४ ॥  
  
पञ्जरव्यासमर्धांशं शेषं प्रागिव कल्पितम् ।  
पञ्चमे तल विस्तारे षड्विंशत्यंश भाजिते ॥ १५ ॥  
  
मध्यशाला तु वेदांशं व्योमांशं कर्णकूटकम् ।  
तयोर्मध्यस्थशाला च तयोर्मध्ये च कोष्ठकम् ॥ १६ ॥  
  
प्रत्येकं द्विद्विभागेन कल्पयेत्कल्पवित्तमः ।  
तयोर्मध्येऽर्धभागेनपञ्जरं कर्णकूटवत् ॥ १७ ॥  
  
हारान्तरं तदर्धेन तेषां सङ्ख्यादिभूमिवत् ।  
षष्ठं च भूमिविस्तारं चतुर्विंशति भाजिते ॥ १८ ॥  
  
मध्ये कोष्ठद्विभागेन शेषं पूर्ववदेव हि ।  
सप्तमं भूमिविस्तारं द्वाविंशत्यंशकं भजेत् ॥ १९ ॥  
  
शिवांशं कर्णकूटं स्यात् मध्ये शाला द्विभागया ।  
तयोर्मध्ये शिवांशेन क्षुद्रं कोष्ठं प्रकल्पयेत् ॥ २० ॥  
  
तयोर्मध्ये द्विभागेन शालां कुर्याद्विशेषतः ।  
अध्यर्धं पञ्जरव्यासं तदर्धं हारयोन्तरम् ॥ २१ ॥  
  
पञ्जरं कूटकोष्ठं च सङ्ख्या वै प्रागिवैव तु ।  
अष्टमं भूमि विस्तारं विंशत्यंशविभाजिते ॥ २२ ॥  
  
व्योमांशं कर्णकूटं स्यात् मध्ये कोष्ठद्विभागया ।  
तयोर्मध्ये द्विभागेन कोष्ठायाममुदाहृतम् ॥ २३ ॥  
  
तयोर्मध्ये शिवांशेन क्षुद्रकोष्ठं प्रकल्पयेत् ।  
शेषं प्रागिव कर्तव्यं तेषां सङ्ख्या तु पूर्ववत् ॥ २४ ॥  
  
नवभूमि विशाल्ं तु त्रिष्षडंश विभाजिते ।  
शिवांशं कर्णकूटं स्यात् मध्ये शाला द्विभागया ॥ २५ ॥  
  
तयोर्मध्येऽर्धभागेन पञ्जरं परिकल्पयेत् ।  
तस्यार्धेनैव तत्पार्श्वेदयो हारान्तरं भवेत् ॥ २६ ॥  
  
तत्पार्श्वयोर्द्विभागं स्यात् कोष्ठं कुर्याद्विशेषतः ।  
कूटकोष्ठान्तरे चैव कोष्ठयोरन्तरेऽपि वा ॥ २७ ॥  
  
पञ्जरं कल्पयेद्धीमान् अर्धांशेनैव सुव्रत ! ।  
हारान्तरं तदर्धांशं कल्पयेत्कल्पवित्तमः ॥ २८ ॥  
  
विंशत्कोष्ठं च तत्कूटं पञ्जरं भानुभिर्द्वयम् ।  
कल्प्येवं नवमे भूमौ दशभूमेस्तु विस्तरम् ॥ २९ ॥  
  
दशभूमेस्तु विस्तारं षोडशांशविभाजिते ।  
कर्णकूटं शिवांशं स्यात् तत्समं पञ्जरस्ततम् ॥ ३० ॥  
  
शालायामं द्विभागेन त्वर्धांशं हारयोन्तरम् ।  
भानुशाला चतुष्कूटं कलापञ्जरसंयुतम् ॥ ३१ ॥  
  
हारान्तरं तु द्वात्रिंशत् कल्पयेद्दशमे तले ।  
एकादशतलव्यासं मनुभाग विभाजिते ॥ ३२ ॥  
  
शिवांशं कर्णकूटं तु मध्ये शाला द्विभागया ।  
तयोर्मध्ये स्थलांशानां गुणांशं परिकल्पयेत् ॥ ३३ ॥  
  
अर्धांशं पञ्जरव्यासं तस्यार्धं हारयोन्तरम् ।  
चतुष्कूटा तु शाला च पञ्जरं षोडशान्वितम् ॥ ३४ ॥  
  
हारान्तरं तु द्वात्रिंशत् कल्प्यं रुद्रतलेऽपि च ।  
भानुभूमिविशालं तु भानुभागविभाजिते ॥ ३५ ॥  
  
पञ्जरं कूटकोष्ठं च सङ्ख्या रुद्रतलोक्तवत् ।  
सर्वेषामपि कोष्ठानां पञ्चांशं प्रविधीयते ॥ ३६ ॥  
  
त्रयोदशतलव्यासं दशभागविभाजिते ।  
कर्णकूटं शिवांशेन मध्ये शाला द्विभागया ॥ ३७ ॥  
  
तयोमध्यैकभागेन शालाकारं प्रकल्पयेत् ।  
तयोर्मध्ये विभागेन पञ्जरं कर्णकूटवत् ॥ ३८ ॥  
  
हारान्तरस्य तस्यार्धं सङ्ख्या द्वादशभूमिवत् ।  
चतुर्दशतलव्यासं वसुभागविभाजिते ॥ ३९ ॥  
  
कर्णकूटं शिवांशेन मध्ये शाला द्विभागया ।  
अर्धांशं पञ्जरव्यासं तस्यार्धं हारयोन्तरम् ॥ ४० ॥  
  
चतुष्कूटं चतुश्शाला पञ्जरं षोडशान्वितम् ।  
हारान्तरं चतुर्विंशत् कल्प्यमेवमनुक्रमात् ॥ ४१ ॥  
  
त्रिपञ्चभूमिविस्तारं षड्भागं विभजेत्समम् ।  
कर्णकूटं तु व्योमांशं मध्येशाला द्विभागया ॥ ४२ ॥  
  
हारान्तरं तु शश्यंशं युगपञ्जरसंयुतम् ।  
अशेषोर्ध्वतलं व्यासं वेदभागविभाजिते ॥ ४३ ॥  
  
द्विभागं विस्तृतं दण्डमाननीव्रं तु मध्यमे ।  
कृत्वा प्रासादतुङ्गं तु द्विभागेन शतद्वयम् ॥ ४४ ॥  
  
धरातलं तु सप्तांशं चरणोच्चं त्रयोदश ।  
सार्धषट्कं तु मञ्चोच्चं पादोच्चं भानुसङ्ख्यया ॥ ४५ ॥  
  
प्रस्तरोच्चं तु षड्भागं रुद्रांशं चरणोदयम् ।  
सार्धभूतांशमञ्चं स्यात् दशांशं चरणोदयम् ॥ ४६ ॥  
  
सार्धवेदांश मञ्चोच्चं कल्पयेत्कल्पवित्तमः ।  
पादोच्चं सार्धवस्वंशं मञ्चमानं युगांशकम् ॥ ४७ ॥  
  
वस्वंशं चरणोच्चं तु मञ्चं पादोनकं युगम् ।  
चरणं सार्धसप्तांशं प्रस्तरं सार्धत्रिभागिकम् ॥ ४८ ॥  
  
सप्तांशं पाददीर्घं वा पादाधिकाग्निमञ्चकम् ।  
अर्धाधिकषडंशं तु पादोच्चमग्निमञ्चकम् ॥ ४९ ॥  
  
षडंशं पादमानं तु पादोन त्र्यंशमञ्चकम् ।  
अर्धाधिकं तु भूतांशं पाददीर्घमुदाहृतम् ॥ ५० ॥  
  
अर्धाधिकद्विभागं तु प्रस्तरस्योदयं भवेत् ।  
सपादं पञ्चभागं तु पाददीर्घमुदाहृतम् ॥ ५१ ॥  
  
सार्धपक्षांश मञ्चोच्चं भूतांशं चरणोदयम् ।  
सपादं पक्षभागं तु मञ्चदीर्घमुदीरितम् ॥ ५२ ॥  
  
पादोन पक्षभागं तु चरणोदयमीरितम् ।  
मञ्चमानं द्विभागं स्यात् सार्धवेदांशमङ्घ्रिकम् ॥ ५३ ॥  
  
स त्रिपादशिवांशं तु प्रस्तरस्य समुच्छ्रयम् ।  
शश्यंशं वेदिकामानं कण्ठोच्चं तु द्विभागया ॥ ५४ ॥  
  
अर्धाधिक युगांशं तु शिखरोदयमीरितम् ।  
सपादांशं शिखामानं कल्पयेत्तु क्रमेण तु ॥ ५५ ॥  
  
होमादिस्थूपि पर्यन्तं युगाश्रं परिकल्पयेत् ।  
शिखरे तु चतुर्दिक्षु महानासी समन्वितम् ॥ ५६ ॥  
  
पादं प्रत्यल्पनास्याढ्यं ब्रह्मकान्तमुदाहृतम् ।  
तदेव सान्तरं मञ्चं सौष्टिकं नत कोष्ठकम् ॥ ५७ ॥  
  
सारस्वतमिदं ख्यातं शिवप्रियकरं गृहम् ।  
तदेव नतकूटं च कोष्ठोन्नत स मञ्चकाः ॥ ५८ ॥  
  
प्रादेशमिति विख्यातं सर्वेषामृद्धिकारणम् ।  
तदेव शिखरं कण्ठं वस्वश्रं परिकल्पयेत् ॥ ५९ ॥  
  
शिखरेऽष्टमहानासी युक्तं तच्छ्रीकरं भवेत् ।  
तदेव मध्यभद्राढ्यं कूटकोष्ठसमन्वितम् ॥ ५० ॥  
  
समञ्चो वा विमञ्चो वा कूटशाला द्विजोत्तम ! ।  
पार्वतीकमिदं ख्यातम् उपप्रतिकरं भवेत् ॥ ५१ ॥  
  
तदेव शिखरं कण्ठं वृत्तं वाष्टाश्रवेदिका ।  
वेदिकोर्ध्वे तयावैव वृत्ताकार समन्वितम् ॥ ५२ ॥   
  
सुशाम्भवमिदं ख्यातं शङ्करस्य प्रियं हितम् ।  
पञ्जरं कूटकोष्ठं च शिखरं च घटं तथा ॥ ५३ ॥  
  
एवमादीनि सर्वाणि नागराद्युचितं कुरु ।  
अनेनैवाथवा कुर्यात् एकाद्यानेकभूमिकम् ॥ ५४ ॥  
  
* * थ तलं ह्येष कर्तव्यं तस्यादिमञ्चकम् ।  
तत्तद्युचितविस्तारं तुङ्गकुड्यं च गर्भकम् ॥ ५५ ॥  
  
कर्तव्यं विधिनानेन गं च लङ्कारसंयुतम् ।  
सालिन्दसदनानां तु सोपानारोहणं यथा ॥ ५६ ॥  
  
तत्र तत्रोचितं कुर्यात् शिलाभिर्वेष्टकाद्रुमैः ।  
तस्याग्रं मण्डलं कुर्यात् एकानेकतलं तु वा ॥ ५७ ॥  
  
प्रागुक्त विधिना कुर्यात् सर्वालङ्कारसंयुतम् ।  
करालमुद्गीगुल्माष कल्कचिक्कणकर्मवान् ॥ ५८ ।  
  
नानावर्णैर्विचित्रं तु कर्तव्यं विधि चोदितम् ।  
एवं यः कुरुते हर्म्यम् अशक्यापेक्षितं तु वा ॥ ५९ ॥  
  
इहैव धनवान् श्रीमान् पुत्रपौत्रकलत्रवान् ।  
दासीदासादिभिश्चान्यै स्वच्छावशमुदा स्वभिः ॥ ६० ॥  
  
सोऽन्ते कुलैकविंशच्च धावयेत्तु मुदानुमम् ।  
  
इत्यंशुमान्काश्यपे षोडशभूमिविधिपटलः (चत्वारिंशः) ॥ ४० ॥  