+++
title = "०२"

+++
  
  
  
  
अथ वक्ष्ये विशेषेण प्रासादे वास्तुलक्षणम् ।  
प्रासादस्य विशाले तु नवभाग विभाजिते ॥ १ ॥  
  
प्रागग्रं दशसूत्रं स्यात् उदगग्रं तथैव च ।  
एवं नवनवांशे तु ब्रह्मा मध्ये नवांशभुक् ॥ २ ॥  
  
मरीचिः पूर्वभागे तु विवस्वान्दक्षिणे तथा ।  
मित्रः पश्चिमभागे तु उत्तरे पृथिवीधरः ॥ ३ ॥  
  
ब्रह्माणं च निरीक्ष्यैव स्थित्वा षट्पदभागिनः ।  
आपश्चैवापवत्सश्च त्वैशान्यां दिशि संस्थितौ ॥ ४ ॥  
  
सवित्रश्चैव सावित्रो ह्याग्नेय्यां दिशि संस्थितौ ।  
इन्द्र इन्द्रजयश्चैव नैर्-ऋत्यां दिशि संस्थितौ ॥ ५ ॥  
  
रुद्रो रुद्रजयश्चैव वायव्यां दिशि संस्थितौ ।  
एते द्विपदभोक्तार अर्धमर्धद्वयं तथा ॥ ६ ॥  
  
ईशानश्चैव पर्जन्यो जयन्तश्च महेन्द्रकः ।  
आदित्यस्सत्यकश्चैव भ्रंशश्चैवान्तरिक्षकः ॥ ७ ॥  
  
अग्निः पूषा च वितथो राक्षसश्च यमस्तथा ।  
गन्धर्वो भृङ्गराजश्च मृगश्चैव तु दक्षिणे ॥ ८ ॥  
  
निर्-ऋती चैव दौवारी सुग्रीवः पुष्पदन्तकः ।  
वरुणः शोषरोगौ च पापयक्ष्मा च पश्चिमे ॥ ९ ॥  
  
वायुर्नागस्तथा मुख्यो भल्लाटस्सोम एव च ।  
ऋगादितिद्युतिश्चैव बाह्ये त्वेकांशभागिनः ॥ १० ॥  
  
चरकी च विदारी च पूतना पापराक्षसी ।  
ईशानादिषु कोणेषु बाह्यस्थाः पदवर्जिताः ॥ ११ ॥  
  
पूर्वादिषु चतुर्दिक्षु स्कन्दो वैचार्यमा तथा ।  
विजृम्भो बलिपिञ्छश्च पूर्ववत्पदवर्जिताः ॥ १२ ॥  
  
एते चैकोन पञ्चाशद् देवताः परिकीर्तिताः ।  
विंशत्सूत्रैस्तु ते सर्वे बध्वा वै वास्तुमूर्तिनाम् ॥ १३ ॥  
  
अधोमुखान्शयित्वा तु उद्धृताः पीठधस्थिताः ।  
वास्तुमूर्तिः कथं देव ! बध्वा तं शाययेत्कथम् ॥ १४ ॥  
  
देवासुरमहायुद्धं वर्तते तु यदा तदा ।  
असुराणां हितार्थाय शुक्रः प्रत्यादिहत्तपः ॥ १५ ॥  
  
ततस्तपसिसम्भूतो भूताकारं महाबलम् ।  
अप्रबुद्धिस्तु तं भूतं देवैर्युद्धं प्रवर्तते ॥ १६ ॥  
  
सर्वदेवायुधैर्देवोवाधं चैव न शक्यते ।  
सर्वदेवाश्च तं भूतं शयनं तु ह्यधोमुखम् ॥ १७ ॥  
  
विंशत्सूत्रैश्च तं भूतं बध्वा सम्पीड्य संस्थितः ।  
समाप वास्तु पुरुषो वास्तुमूर्तिं तमुच्यते ॥ १८ ॥  
  
तन्मूर्त्याधोमुखं ह्येवं सर्वेषां दुःखमावहेत् ।  
यत्र यद्वास्तु विन्यासं तत्सर्वं वास्तुमूर्तिमान् ॥ १९ ॥  
  
तदुद्धृतनिवृत्त्यर्थं सर्वदुःखनिवारणम् ।  
सर्व ऋद्धिकरार्थं तु वास्तुहोमबलिं कुरु ॥ २० ॥  
  
ब्रह्मादिदेवतानां तु तृप्ति होमबलिं द्विजः ।  
तासां तृप्तिं कृते वास्तु पुरुषाच्च न बाध्यते ॥ २१ ॥  
  
तस्मात्सर्वप्रयत्नेन ब्रह्मादीनां बलिं ददेत् ।  
वास्तुहोमश्च कर्तव्यो ब्रह्मादीनां स्वनामतः ॥ २२ ॥  
  
ईशाने तु शिरो न्येव पादौ निर्-ऋतिगोचरौ ।  
आग्नेय्यां वायुदिग्भागे कोर्परौ जानुशायिनौ ॥ २३ ॥  
  
मूर्तिगेहस्थिता देवा स्वीशानो शिरसन्धितः ।  
नेत्रस्थाने च पर्जन्यो जयन्तश्च त्रिकं भृगः ॥ २४ ॥  
  
आपः कृकादिकोर्ध्वे तु आपवत्सस्तथैव च ।  
नाभिसूत्रे परब्रह्म बीजेत्विन्द्रस्तथैव च ॥ २५ ॥  
  
लिङ्गे त्विन्द्रजयश्चैव पादयोर्निर्-ऋतिस्तथा ।  
समरी पृथिवी चैव स्तनसूत्रपदे स्थितौ ॥ २६ ॥  
  
विवस्वतः कुक्षिपार्श्वे * * * विवरे स्थितौ ।  
ऊर्ध्वहस्ततले चैव सवितारं प्रकल्पयेत् ॥ २७ ॥  
  
ऊरुप्रकोष्ठमध्ये च सावित्रं तु निधापयेत् ।  
रुद्रोरुद्रजयश्चैव वामपार्श्वे तु पूर्ववत् ॥ २८ ॥  
  
महेन्द्राद्यन्तरिक्षान्ताः सर्वावयसंस्थिताः ।  
तज्जानुकोर्परे विप्र त्वग्निमूर्तिं निधापयेत् ॥ २९ ।  
  
नामादि ऋगपर्यन्तं जङ्घाया दक्षिणे न्यसेत् ।  
दौवारिपापयक्ष्मान्ताः जङ्घाया दक्षिणेन्तरे ॥ ३० ॥  
  
वामकूर्पर जानूर्ध्वे वायुमूर्तिं निधापयेत् ।  
नागादि ऋगपर्यन्ता वामबाह्वौ च संस्थिताः ॥ ३१ ॥  
  
चरक्याद्याश्चतुष्कोणे कर्णसूत्राग्रके स्थिताः ।  
एते स्वधोमुखा वास्तुमूर्तिदेव द्विजोत्तम ॥ ३२ ॥  
  
प्रागिवैव बलिं दद्यात् वास्तु सङ्कल्पयेद्द्विजः ।  
प्रासादवास्तु चैवं हि वास्तु होमं ततः परम् ॥ ३३ ॥  
  
इत्यंशुमान्काश्यपे प्रासादवास्तु लक्षण पटलः (द्वितीयः) ॥ २ ॥  