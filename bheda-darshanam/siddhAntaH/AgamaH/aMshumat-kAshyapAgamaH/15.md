+++
title = "१५"

+++
  
  
  
  
अथ वक्ष्ये विशेषेण वृत्तस्फुटितलक्षणम् ।  
षडङ्गुलं समारभ्यं द्विद्व्यङ्गुलविवर्धनात् ॥ १ ॥  
  
कलाङ्गुलावधिर्यावत् तावद्व्यासं तु षट्विधम् ।  
वितारार्धं तु तन्निव्रं त्रिद्व्यंशं वा त्रिभागिकम् ॥ २ ॥  
  
वृत्ताकारसमं चैव तोरणङ्घ्रिवदायतम् ।  
सकन्धरं तदूर्ध्वे तु शुकनास्यान्वितं तु वा ॥ ३ ॥  
  
कर्णकूटाकृतिं वाथ वृत्ताकारं प्रकल्पयेत् ।  
स्तम्भोत्सेधयुगांशे तु द्विभागं चरणायतम् ॥ ४ ॥  
  
प्रस्तरोदयमेकांशं शुकनास्योदयांशकम् ।  
तदेव कूटमानं तु तत्तदुक्तावसानयेत् ॥ ५ ॥  
  
अथवान्तरमञ्चं तु प्रोक्तमार्गेण वा कुरु ।  
वृत्त स्हुटितमेवं हि लतामण्डलमण्डितम् ॥ ६ ॥  
  
स्तम्भाख्ये तोरणं चैव तथा कुम्भलता द्विज ! ।  
वृत्ताख्य स्फुटितं चैव हारान्तरेषु कल्पयेत् ॥ ७ ॥  
  
स्तम्भोत्तरे वा कर्तव्यं हर्म्यादीनां विशेषतः ।  
  
इत्यंशुमान्काश्यपे वृत्तस्फुटित लक्षणपटलः (पञ्चदश) ॥ १५ ॥  