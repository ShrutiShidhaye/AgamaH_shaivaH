+++
title = "८०"

+++
  
  
  
  
अथ वक्ष्ये विशेषेण कालदाहस्य लक्षणम् ।  
वसुनन्ददशांशं वा नतमानं द्विजोत्तम ॥ १ ॥  
  
रुद्रभान्वङ्गुलं वाथ नतमानमथोच्यते ।  
ललाटदक्षिणे सव्यनेत्रमध्ये तथैव च ॥ २ ॥  
  
हिक्कामध्यर्धवामे तु वामस्तनाक्ष दक्षिणे ।  
नाभिमध्यात्तु वामे तु सूत्रान्तरं यवाष्टकम् ॥ ३ ॥  
  
मेढ्रमूलस्य मध्यात्तु वामे षडङ्गुलं नयेत् ।  
स्थितोङ्घ्रिगुल्फ मध्ये तु पूर्वसूत्रं प्रसारयेत् ॥ ४ ॥  
  
देवस्य दक्षिणं पादं पद्मपीठोपरि स्थितम् ।  
प्रथमं नृत्तमूर्तेस्तु दक्षिणस्थितपादवत् ॥ ५ ॥  
  
वामपादं तदुद्धृत्य कुञ्चितं तलमुद्धृतम् ।  
अङ्गुष्ठमुद्धृताङ्घ्रेस्तु कालस्य हृदये न्यसेत् ॥ ६ ॥  
  
स दंष्ट्रास्यं त्रिणेत्रं च जटामकुटमण्डितम् ।  
चतुर्हस्तसमायुक्तम् अष्टहस्तमथापि वा ॥ ७ ॥  
  
दक्षिणे पूर्वहस्तं च शूलं कर्णान्तमुद्धृतम् ।  
दक्षिणे परहस्तं तु परशुं वामदं तु वा ॥ ८ ॥  
  
वामे पूर्वकरं नाभिसीमान्तं सूच्यधोमुखम् ।  
सूच्यग्रात्पूर्वसूत्रान्तं कलामन्वङ्गुलं तु वा ॥ ९ ॥  
  
कर्णे शूलधरे हस्ते मणिबन्धान्तरं तु वा ।  
वामे त्वपरहस्तं तु विस्मयं परिकल्पयेत् ॥ १० ॥  
  
हिक्कासूत्रसमं टङ्कं करं तद् द्व्यन्तरं मुखम् ।  
उष्णीषान्तं समुद्धृत्य विस्मयेऽनामिकाग्रकम् ॥ ११ ॥  
  
कर्णान्तं मणिबन्धान्तं शूलहस्तसमान्तरम् ।  
चतुर्हस्तं समाख्यातम् अष्टहस्तमतः शृणु ॥ १२ ॥  
  
शूलं च परशुं वज्रं खड्गं दक्षिणहस्तके ।  
विस्मयं खेटकं पाशं सूचिहस्तं च वामके ॥ १३ ॥  
  
विद्रुमस्य निभाकारं सर्वाभरणभूषितम् ।  
कालहामूर्तिराख्याता अधस्थात्कालमुच्यते ॥ १४ ॥  
  
महाभयसमायुक्तं स पाशं हृदयेञ्जलिम् ।  
विकीर्णपादौ मां दृष्ट्वा शाययेदूर्ध्ववक्त्रकम् ॥ १५ ॥  
  
कालहामूर्तिराख्याता लिङ्गोद्भवमतः परम् ।  
  
  
इत्यंशुमान्काश्यपे कालहारिमूर्तिलक्षणपटलः (सप्ततितमः) ॥ ८० ॥  