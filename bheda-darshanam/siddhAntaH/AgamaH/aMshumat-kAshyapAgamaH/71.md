+++
title = "७१"

+++
  
  
  
  
अथ कल्याण मूर्तेस्तु लक्षणं वक्ष्यतेऽधुना ।  
ललाटमध्यमाद्वामे वामनेत्रावसानके ॥ १ ॥  
  
वामनासापुटान्ते च हिक्कामध्ये तु लम्बयेत् ।  
दक्षिणे नाभि मध्यात्तु देववह्न्यङ्गुलं तु वा ॥ २ ॥  
  
नीत्वा हिक्काङ्घ्रिगुल्फस्य मध्ये सूत्रं प्रलम्बयेत् ।  
अन्तरं मानसूत्रं च समभङ्गं यथा तथा ॥ ३ ॥  
  
सुस्थितं वामपादं तु दक्षिणं कुञ्चितं भवेत् ।  
दक्षिणे पूर्वहस्तं तु गौरीदक्षिणहस्तधृत् ॥ ४ ॥  
  
वरदं वामहस्तं तु परहस्तं द्वये ततः ।  
दक्षिणे परशुं वामे परे कृष्णमृगं धृतम् ॥ ५ ॥  
  
जटामकुटसंयुक्तं सर्वाभरणभूषितम् ।  
देवं प्रवालवर्णाभं देवेशस्य विशेषतः ॥ ६ ॥  
  
सस्य श्याम निभा देवीं प्राग्वन्मानादिसंयुता ।  
उत्पलं वामहस्ते तु धृता दक्षिणहस्तकम् ॥ ७ ॥  
  
शम्भोर्हस्तेन सङ्ग्राह्य जलालम्बननाश्रितम् ।  
पार्वत्यानुगता श्रीभूमिः सर्वाभरणभूषिता ॥ ८ ॥  
  
हस्ताभ्यां संस्पृशेदेतौ गौर्यास्तु कटिं द्विज ! ।  
देवाग्रे कारयेत्कुण्डे होमकर्म प्रजापतिः ॥ ९ ॥  
  
शम्भोर्वै स्तनसीमान्तं ब्रह्मणस्योदयं बुधः ।  
चतुर्भुजं चतुर्वक्त्रं सर्वाभरणभूषितम् ॥ १० ॥  
  
कुण्डिकां चाक्षमालां च वामेऽवामेधरो परे ।  
स्रुक्स्रुवौ पूर्वहस्ते तु धृतो वामेतरे क्रमात् ॥ ११ ॥  
  
उत्तराभिमुखासीनं पद्मपीठे प्रजापतिः ।  
प्रागग्रौ देवि देवेशौ देवी देवस्य दक्षिणे ॥ १२ ॥  
  
दक्षिणाभिमुखो विष्णुर्होमस्योत्तरदिक् स्थितः ।  
शम्भोर्नास्यग्रसीमान्तं श्रेष्ठं हीनं स्तनान्तकम् ॥ १३ ॥  
  
तयोर्मध्येऽष्टभागेन नवधा केशवोदयम् ।  
श्यामवर्णं समाभङ्गं शङ्खचक्रं परे करे ॥ १४ ॥  
  
हिरण्यकरकेणाषः पूर्वहस्तदयोरपि ।  
सङ्ग्राह्य वरदे हस्ते दद्यादुदकपूर्वकम् ॥ १५ ॥  
  
अनादि गोत्रसम्भूतं तं शिवं परमेश्वरम् ।  
आदिगोत्रामिमां गौरीं तथैवाहं ददाम्यहम् ॥ १६ ॥  
  
इत्युक्त्वा वरदे हस्ते भक्त्या दद्योदकं हरिः ।  
अष्टलोकेश विद्येशाः सिद्धयक्षगणादयः ॥ १७ ॥  
  
ऋषयश्चैव गन्धर्वा मातरश्चान्य देवताः ।  
तत्तच्छक्तिसमोपेता हृदयाञ्जलिसंयुताः ॥ १८ ॥  
  
सम्भ्रान्तमनसोपेताः संवीक्ष्य परितः स्थिताः ।  
एवं कल्याणमूर्तेस्तु अर्धनारीश्वरं तथा ॥ १९ ॥  
  
इत्यंशुमान्काश्यपे कल्याणसुन्दरमूर्तिलक्षणपटलः (एकसप्ततितमः) ॥   