+++
title = "चिदम्बर-दीक्षितेषु गणेशः"
+++

> द्राविडशैवगाथासु शैवोत्तमा इति चिदम्बरदीक्षिताः कीर्तिताः।
किन्तु, ते न शैवागमानुसारिणः, न शैवागमाध्येतार इति च श्रूयते। अपीदं सत्यम्?
एवं तर्हि शिवालयनिर्वाहे किं शास्त्रं तत्सहाय्यम्?

चिदम्बरनटेशार्चका दीक्षिताः शैवोत्तमा एव । नात्र शङ्कावकाशः ।

ते परं न शैवागमरीत्या नटेशपूजामनुतिष्ठन्ति ।

शैवसम्प्रदायः बहु विस्तीर्णः, अतिगाढश्च ।  
तस्मिन् बहुभेदाः सन्ति ।  
तेषु शैवसिद्धान्तसम्प्रदायः अन्यतमः  
बहोः कालात् समग्रभारतदेशे  
अन्यत्र देशेष्वपि सुदृढं प्रचलितः दृश्यते ।  
इदानीं प्रायेण बहुषु शिवालयेषु द्राविडदेशे  
"भूयसा व्यपदेशः" इति रीत्या  
शैवसिद्धान्तागमपद्धतिर् एव अनुष्ठीयमाणः दृश्यते ।  
परं तु शैवसिद्धान्तागमेतरक्रमोऽपि  
तत्र तत्र प्रान्तेऽस्मिन् अनुवर्तमानो दरीदृश्यते ।  
तादृशशैव-पुण्य-क्षेत्रेष्व् अन्यतमं  
शैवसम्प्रदायस्य अतिमुख्यमूलस्थानभूतं चिदम्बरक्षेत्रम् ।

तिरुज्ञानसम्बन्धर् तिरुनावुक्करशर् इत्यादि  
षष्ठ-सप्तम-शताब्दि-भव-नायन्मार्-इति-प्रख्यात-शिव-भक्त-शिरोमणिभिः  
चिदम्बरनटेशार्चकाः सर्वे साङ्ग-वेदान् अधीत्य  
पशुबन्ध--सोम-यागादि-श्रौत-यागानुष्ठातारः  
सभापतिम् आनन्द-ताण्डव-नटेश्वरं प्रतिदिनं पूजयन्ति  
इति बहुशः उल्लिख्यते  
उच्चैः कीर्त्यते च तेवारम् (Tēvāram) इति  सुप्रख्यात-द्राविड-भक्तिगीतासु  ।

अत्र आलये प्रायेण वैदिक-क्रम एव अनुष्ठीयते  
न शैवसिद्धान्तागम-पद्धतिः ॥  
अतश्च ते न शैव-सिद्धान्तागमेषु दीक्षिताः ।  
अतो हेतोः इमे दीक्षिताः शैवागमं नाधियन्ति ।  
तथापि ते परमशाम्भवाः शैव-शिखामणयश् च।
