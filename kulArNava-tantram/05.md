+++
title = "०५"

+++
अथ पञ्चमोल्लासः  
  
  
श्रीदेव्युवाच  
कुलेशाधारपात्राणां पिशितानाञ्च लक्षणम् ।   
कुलद्रव्यस्य निर्माणं भेदं माहात्म्यमेव च ॥ १ ॥  
अविधानेन यत् पापं सविधानेन यत् फलम् ।   
तत् सर्वं श्रोतुमिच्छामि वद मे करुणानिधे ॥ २ ॥  
ईश्वर उवाच  
शृणु देवि प्रवक्ष्यामि यन्मां त्वं परिपृच्छसि ।   
तस्य श्रवणमात्रेण त्रिदशैः समतां व्रजेत् ॥ ३ ॥  
आधारेण विना भ्रंशो न च तृप्यन्ति मातरः ।   
तस्माद्विधिवदाधारं कल्पयेत् कुलनायिके ॥ ४ ॥  
आधारं त्रिपदं प्राहुः षट्पदं वा चतुष्पदम् ।   
अथवा वर्तुलाकारं कुर्याद्देवि मनोहरम् ॥ ५ ॥  
स्वर्णरौप्यशिलाकूर्मकपालालाबुमृण्मयम् ।   
नारिकेलशङ्खताम्रमुक्ताशुक्तिसमुद्भवम् ॥ ६ ॥  
पुण्यवृक्ष समुद्भूतं पात्रं कुर्याद्विचक्षणः ।   
अतिसूक्ष्ममतिस्थूलं छिन्नं भिन्नञ्च वर्जयेत् ॥ ७ ॥  
सुवर्णरौप्यताम्राणि सर्वसिद्धकराणि च ।   
शान्तिके च शिलापात्रं स्तम्भने चैव मृण्मयम् ॥ ८ ॥  
नारिकेलञ्च वश्ये स्यादभिचारे च कूर्मजम् ।   
शङ्गं ज्ञानप्रदं शुक्तिर्देवीप्रीतिप्रदायिनी ॥ ९ ॥  
कपालालाबुपात्राणि योगसिद्धिकराणि च ।   
पुण्यवृक्षज पात्राणि सर्वपापहराणि च ।   
उक्तेष्वेतेषु देवेशि पात्रमेकं प्रकल्पयेत् ॥ १० ॥  
कुलद्रव्यं प्रवक्ष्यामि शृणु देवि समाहिता ।   
अम्भसां द्वादशप्रस्थं प्रस्थार्द्धं तक्रमेव च ॥ ११ ॥  
तण्डुलानां चतुःप्रस्थं द्विप्रस्थञ्च तथान्धसाम् ।   
मुष्टिमात्राङ्कुरैः सार्द्धम् एकस्मिन् योजयेद् घटे ॥ १२ ॥  
शीतादिरहिते स्थाने स्थापयेद्दिवसद्वयम् ।   
तस्मादग्निं समारोप्य जम्बालसदृशं पचेत् ॥ १३ ॥  
अवरोप्य पुनः शीतामवस्थां प्रापयेत्ततः ।   
पादोनप्रस्थकैः पिष्ट्वा हस्ताभ्यां मेलयेत् सुधीः ॥ १४ ॥  
प्रस्थार्द्धान् तण्डुलान् वाप्यपरेद्युस्तत् समुद्धरेत् ।   
सम्यक् सम्मद्ये तक्रेण पाकमालोड्य मेलयेत् ।   
एषा पैष्टीति विख्याता पूजिता देवदानवैः ॥ १५ ॥  
गौडी च श्वेतबर्बुरजम्बुत्वक्सधिताम्भसाम् ।   
दशप्रस्थं कुलेशानि धातकीकुसुमं शुभम् ॥ १६ ॥  
नारिकेलप्रसूनं वा चैकप्रस्थं विनिक्षिपेत् ।   
हरीतकी चाक्षफलं वसुनिष्कप्रमाणतः ॥ १७ ॥  
वह्निं त्रिकटुकञ्चापि निष्कमार्धं क्षिपेत् पृथक् ।   
अशीतिगुडसम्मिश्रमेकस्मिन् योजयेद् घटे ॥ १८ ॥  
करेण भ्रामयेत् सम्यगनुलोमविलोमतः ।   
अष्टोत्तरशतावृत्त्या त्रिसन्ध्यं प्रतिवासरम् ॥ १९ ॥  
द्वादशाहेन पाकः स्यात् पालयेत्तत्त्रयोदशे ।   
एषा गौडीति कथिता शिवसायुज्यहेतुकी ॥ २० ॥  
द्विगुणं मकरन्दस्य वारि संयोजयेद् घटे ।   
द्वादशाहेन पाकः स्याच्छेषमन्यत् पुरोक्तवत् ।   
एषा माध्वी समुद्दिष्टा देवताप्रीतिकारिणी ॥ २१ ॥  
एका शुण्ठी द्विवह्निश्च मरीचत्रितयं तथा ।   
धातकी च चतुष्कं स्यात् पञ्च पुष्पाणि षण्मधु ॥ २२ ॥  
अशीतिगुडसम्मिश्रं शेषमन्यत् पुरोक्तवत् ।   
इदं मनोहरं द्रव्यं योगिनीपानमुत्तमम् ॥ २३ ॥  
सार्द्धेन्दुपलकं दघ्नो माहिषं प्रस्थमात्रकम् ।   
मोचापक्वशतञ्चापि योगोऽयं मदिरा शुभा ॥ २४ ॥  
तं मेलयित्वा संयोज्य सान्द्गे वंशपुटे पचेत् ।   
चत्वारिंशद्दिनान्यष्टौ पङ्के पङ्कजसम्भवे ॥ २५ ॥  
निधायोद्धृत्य किरणैः सौरैः सम्यग् विशोषयेत् ।   
यदा च कठिनीभावस्तदा सङ्गृह्य मानवः ॥ २६ ॥  
गुञ्जाफलप्रमाणन्तु जलैः सम्मिलितं शुभम् ।   
आत्मेच्छं पूरयेत् पात्रं परमानन्ददं परम् ॥ २७ ॥  
एतादप्युत्तमं द्रव्यं सर्वदेवप्रियं प्रिये ।   
एतानि मदहेतूनि मद्यान्यन्यानि कारयेत् ॥ २८ ॥  
पानसं द्राक्षमाधूकं खार्जूरं तालमैक्षवम् ।   
मधूत्थं शीधु माध्वीकं मैरेयं नारिकेलजम् ॥ २९ ॥  
मद्यान्येकादशैतानि भुक्तिमुक्तिकराणि च ।   
द्वादशन्तु सुरा मद्य सर्वेषामुत्तमं प्रिये ॥ ३० ॥  
पैष्टी गौडी च माध्वी च विज्ञेया त्रिविधा सुरा ।   
सर्वसिद्धिकरी पैष्टी गौडी भोगप्रदायिनी ॥ ३१ ॥  
माध्वी मुक्तिकरी ज्ञेया सुरा स्याद्देवताप्रिया ।   
विद्याप्रदैक्षवी ज्ञेया द्राक्षी राज्यप्रदा भवेत् ॥ ३२ ॥  
तालजा स्तम्भने शस्ता खार्जूरी रिपुनाशिना ।   
नारिकेलभवा श्रीदा पानसी च शुभप्रदा ॥ ३३ ॥  
मधूकजा ज्ञानकरी माध्वीकी रोगनाशिनी ।   
मैरेयाख्या कुलेशानि सर्वदा पापहारिणी ॥ ३४ ॥  
क्षीरवृक्षसमुद्भूतं मद्यं वल्कलसम्भवम् ।   
मधुपुष्पसमुद्भूतम् आसवं तण्डुलोद्रवम् ॥ ३५ ॥  
यस्यानन्दो निवीकार आमोदश्च मनोहरः ।   
मद्यं तदुत्तमं देवि देवानां प्रीतिदायकम् ॥ ३६ ॥  
आत्मेच्छं पूरयेत् पात्रं परमानन्दवर्द्धनम् ।   
एतदामोदकं द्रव्यं सर्वदेवप्रियं प्रिये ॥ ३७ ॥  
सुरादर्शनमात्रेण सर्वपापैः प्रमुच्यते ।   
तद्गन्धाघ्राणमात्रेण शतक्रतुफलं लभेत् ॥ ३८ ॥  
मद्यस्पर्शनमात्रेण तीर्थकोटिफलं लभेत् ।   
देवि तत्पानतः साक्षाल्लभेन्मुक्तिं चतुवीधाम् ॥ ३९ ॥  
इच्छाशक्तिः सुरामोदे ज्ञानशक्तिश्च तद्रसे ।   
तत्स्वादे च क्रियाशक्तिस्तदुल्लासे परा स्थिता ॥ ४० ॥  
मदिरा ब्रह्मगाः प्रोक्ताः चित्तशोधनसाधनाः ।   
तासामेकां समाहृत्य पूजाकर्म समाचरेत् ॥ ४१ ॥  
मत्स्य मांसादिविजयां चाष्टगन्धैः सुमिश्रिताम् ।   
सम्मर्द्य वटिकां कृत्वा सङ्गृह्याथ विचक्षणः ।   
मद्याभावे तु वटिकां जले संयुज्य तर्पयेत् ॥ ४२ ॥  
गुडमिश्रेण तक्रेण तर्पयेत् मधुभाजिना ।   
सौवीरेणाथवा कुर्यादेतत् कर्म न लोपयेत् ।   
प्रमादाद् यदि लुप्येत देवताशापमाप्नुयात् ॥ ४३ ॥  
मांसन्तु त्रिविधं प्रोक्तं खभूजलचरं प्रिये ।   
यथासम्भवमप्येकं तर्पणार्थं प्रकल्पयेत् ।   
मांसदर्शनमात्रेण सुरादर्शनवत् फलम् ॥ ४४ ॥  
पितृदैवतयज्ञेषु वैधहिंसा विधीयते ।   
आत्मार्थं प्राणिनां हिंसा कदाचिन्नोदिता प्रिये ॥ ४५ ॥  
अनिमित्तं तृणं वापि छेदयेन्न कदाचन ।   
देवतार्थं द्विजार्थ वा हत्वा पापैर्न लिप्यते ॥ ४६ ॥  
मामनादृत्य यत् पुण्यं पापं स्यात् प्रतिभाषतः ।   
मन्निमित्तं चरेत् पापं पुण्यं भवति शाम्भवि ॥ ४७ ॥  
यैरेव पतनं द्रव्यैः सिद्धिस्तैरेव चोदिता ।   
श्रीकौलदर्शने चापि भैरवेण महात्मना ॥ ४८ ॥  
मत्कर्म कुर्वतां पुंसां कर्मलोपो भवेन्नहि (यदि) ।   
तत्कर्म ते प्रकुर्वन्ति सप्तकोटिमुनीश्वराः ॥ ४९ ॥  
हन्यान्मन्त्रेण चानेन त्वभिमन्त्र्य पशुं प्रिये ।   
गन्धपुष्पाक्षतैः पूज्य चान्यथा नरकं व्रजेत् ॥ ५० ॥  
शिवोत्कृत्तमिदं पिण्डमतस्त्वं शिवतां गतः ।   
तद् बुध्यस्य पशो त्वं हि मा शिवस्त्वं शिवोऽसि हि ॥५१॥  
ब्रह्मा स्यात् पलले विष्णुर्गन्धे रुद्रश्च तद्रसे ।   
परमात्मा तदानन्दे तस्मात् सेव्यमिदं प्रिये ॥ ५२ ॥  
मांसाभावे तु लशुनं सार्द्रकं नागरन्तु वा ।   
आदाय पूजयेद्देवि चान्यथा निष्फलं भवेत् ॥ ५३ ॥  
मत्स्यमांसविहीनेन मद्येनापि न तर्पयेत् ।   
न कुर्यान्मत्स्यमांसाभ्यां विना द्रव्येण पूजनम् ॥ ५४ ॥  
पिशितं तिलमात्रन्तु तिलार्द्धमपि बिन्दुना ।   
सकृत्तर्पणमात्रेण कोटियज्ञफलं लभेत् ॥ ५५ ॥  
कुलपूजासमं नास्ति पुण्यमन्यज्जगत्त्रये ।   
तस्माद् यः पूजयेद्भक्त्या भुक्तिमुक्त्योः स भाजनम् ॥५६॥  
अनधीतोऽप्यशास्त्रज्ञो गुरुभक्तो दृढव्रतः ।   
कुलपूजारतो यस्तु स मे प्रियतमो भवेत् ॥ ५७ ॥  
चतुर्णामपि वर्णानामाश्रमाणामपीश्वरि ।   
पुंस्त्रीनपुंसकानान्तु पूजितेष्टफलप्रदा ॥ ५८ ॥  
इहामुत्र फलं दद्याः पूजिता सुवधूरिव ।   
अपूजिता त्वं देवेशि दुःखदा कुवधूरिव ॥ ५९ ॥  
कुलपूजां विना यस्तु करोत्येवं सुदुर्मतिः ।   
स याति नरकं घोरमेकविंशतिभिः कुलैः ॥ ६० ॥  
तस्मात् सर्वप्रयत्नेन कुलपूजारतो भवेत् ।   
लभते सर्वसिद्धींश्च नात्र कार्या विचारणा ॥ ६१ ॥  
आराधनासमर्थश्चेद्दद्यादर्चनसाधनम् ।   
यो दातुं नैव शक्नोति कुर्यादर्चनदर्शनम् ॥ ६२ ॥  
सम्यक् शतक्रतून् कृत्वा यत् फलं समवाप्नुयात् ।   
तत् फलं समवाप्नोति सकृत् कृत्वा क्रमार्चनम् ॥ ६३ ॥  
महाषोडशदानानि कृत्वा यच्च फलं लभेत् ।   
तत् फलं समवाप्नोति कृत्वा श्रीचक्रदर्शनम् ॥ ६४ ॥  
सार्द्धत्रिकोटितीर्थेषु स्नात्वा यत् फलमाप्नुयात् ।   
तत् फलं लभते देवि सकृत् कृत्वा क्रमार्चनम् ॥ ६५ ॥  
बहुनोक्तेन किं देवि यथाभक्त्या ददाति यः ।   
कुलाचार्याय पूजार्थं कुलद्रव्यं स धर्मवित् ॥ ६६ ॥  
शैवे वा वैष्णवे शाक्ते सौरे सुगतदर्शने ।   
बौद्धे पाशुपते साङ्ख्ये व्रते कुलमुखे तथा ॥ ६७ ॥  
सदक्षवामसिद्धान्ते वैदिकादिषु पार्वति ।   
विनाऽलिपिशिताभ्यान्तु पूजनं निष्फलं भवेत् ॥ ६८ ॥  
कुलद्रव्यैवीना कुर्याज्जपयज्ञ तपोव्रतम् ।   
निष्फलं तद्भवेद्देवि भस्मनीव यथा हुतम् ॥ ६९ ॥  
यथैवान्तश्चरा राज्ञः प्रियाः स्युर्न बहिश्चराः ।   
तथान्तर्यागनिष्ठा ये ते प्रिया देवि नापरे ॥ ७० ॥  
समर्पयन्ति ये भक्त्या आवाभ्यां पिशितासवम् ।   
उत्पादयन्ति चानन्दं मत्प्रियाः कौलिकाश्च ते ॥ ७१ ॥  
आवयोः परमाकारं सच्चिदानन्दलक्षणम् ।   
कुलद्रव्योपभोगेन परिस्फुरति नान्यथा ॥ ७२ ॥  
अन्तःस्थानुभवोल्लासो मनोवाचामगोचरः ।   
कुलद्रव्योपभोगेन जायते नान्यथा प्रिये ॥ ७३ ॥  
सेविते च कुलद्रव्ये कुलतत्त्वार्थदर्शनः ।   
जायते भैरवावेशः सर्वत्र समदर्शनः ॥ ७४ ॥  
तमःपरिवृतं वेश्म यथा दीपेन दृश्यते ।   
तथा मायावृतो ह्यात्मा द्रव्यपानेन दृश्यते ॥ ७५ ॥  
मन्त्रपूतं कुलद्रव्यं गुरुदेवापीतं प्रिये ।   
ये पिबन्ति जनास्तेषां स्तन्यपानं न विद्यते ॥ ७६ ॥  
मद्यन्तु भैरवो देवो मद्यं शक्तिः समीरिता ।   
अहो भोक्ता च मद्यस्य मोहयेदमरानपि ॥ ७७ ॥  
तन्मैरेयं नरः पीत्वा यो न विकुरुते प्रिये ।   
मद्ध्यानैकपरो भूत्वा स मुक्तः स च कौलिकः ॥ ७८ ॥  
सुरा शक्तिः शिवो मांसं तद्भोक्ता भैरवः स्वयम् ।   
तयोरैक्यसमुत्पन्न आनन्दो मोक्ष उच्यते ॥ ७९ ॥  
आनन्दं ब्रह्मणो रूपं तच्च देहे व्यवस्थितम् ।   
तस्याभिव्यञ्जकं मद्यं योगिभिस्तेन पीयते ॥ ८० ॥  
कुण्डी कम्बुकपालानि मधुपूर्णानि बिभ्रतः ।   
किं न पश्यति लोकोऽयं ब्रह्मविष्णुमहेश्वरान् ॥ ८१ ॥  
निःशङ्को निर्भयो वीरो निर्लज्जो निष्कुतूहलः ।   
निर्णीतवेदशास्त्रार्थो वरदां वारुणीं पिबेत् ॥ ८२ ॥  
मन्त्रसंस्कारसंशुद्धामृतपानेन पार्वति ।   
जायते देवताभावो भवबन्धविमोचकः ॥ ८३ ॥  
ब्राह्मणस्य सदा पेयं क्षत्रियस्य रणागमे ।   
गोलम्भने तु वैश्यस्य शूद्रस्यान्त्येष्टिकर्मणि ॥ ८४ ॥  
देवान् पितृन् समभ्यर्च्य देवि शास्त्रोक्तवर्त्मना ।   
गुरुं स्मरन् पिबन्मद्यं खादन् मांसम्न दोषभाक् ॥ ८५ ॥  
तृप्त्यर्थं पितृदेवानां ब्रह्मध्यानस्थिराय च ।   
सेवेत मधुमांसानि तृष्णया चेत् स पातकी ॥ ८६ ॥  
मन्त्रार्थं स्फुरणार्थाय मनसः स्थैर्यहेतवे ।   
भवपाशनिवृत्त्यर्थं मधुपानं समाचरेत् ॥ ८७ ॥  
सेवेत स्वसुखार्थं यो मद्यादीनि स पातकी ।   
प्राशयेद्देवताप्रीत्यै स्वाभिलाषविवजीतः ॥ ८८ ॥  
मत्स्यमांससुरादीनां मादकानां निषेवणम् ।   
यागकालं बिनान्यत्र दूषणं कथितं प्रिये ॥ ८९ ॥  
यथा क्रतुषु विप्राणां सोमपानं विधीयते ।   
मद्यपानं तथा कार्यं समये भोगमोक्षदम् ॥ ९० ॥  
श्रीगुरोः कुलशास्त्रेभ्यः सम्यग्विज्ञाय वासनाम् ।   
पञ्चमुद्रा निषेवेत चान्यथा पतितो भवेद् ॥ ९१ ॥  
आवृत्तिं गुरुपङ्क्तिश्च वटुकादीन्न पूज्य यः ।   
वीरोऽप्यत्र वृथापानी देवताशापमाप्नुयात् ॥ ९२ ॥  
अयष्ट्वा भैरवं देवमकृत्वा मन्त्रतर्पणम् ।   
पशुपानविधौ पीत्वा वीरोऽपि नरकं व्रजेत् ॥ ९३ ॥  
अज्ञात्वा कौलिकाचारमयष्ट्वा गुरुपादुकाम् ।   
योऽस्मिन् शास्त्रे प्रवर्त्तेत तं त्वं पीडयसि ध्रुवम् ॥ ९४ ॥  
कौलज्ञाने ह्यसिद्धो यस्तद्द्रव्यं भोक्तुमिच्छति ।   
स महापातकी ज्ञेयः सर्वधर्मबहिष्कृतः ॥ ९५ ॥  
समयाचारहीनस्य स्वैरवृत्तेर्दुरात्मनः ।   
न सिद्धयः कुलभ्रंशस्तत्संसर्गं न कारयेत् ॥ ९६ ॥  
यः शास्त्रविधिमुत्सृज्य वर्त्तते कामकारतः ।   
स सिद्धिमिह नाप्नोति परत्र न परां गतिम् ॥ ९७ ॥  
स्वेच्छया रममाणो यो दीक्षासंस्कारवजीतः ।   
न तस्य सद्गतिः क्वापि तपस्तीर्थव्रतादिभिः ॥ ९८ ॥  
असंस्कृतं पिबेद्द्रव्यं बलात्कारेण मैथुनम् ।   
स्वप्रियेण हतं मांसं रौरवं नरकं व्रजेत् ॥ ९९ ॥  
कौलाः पशुव्रतस्याश्चेत् पक्षद्वयविडम्बकाः ।   
केशसङ्ख्या स्मृता यावत्तावत्तिष्ठन्ति रौरवे ॥ १०० ॥  
कुलद्रव्याणि सेवेत योऽन्यदर्शनमाश्रितः ।   
तदङ्गरोमसङ्ख्यातं भूतयोनिषु जायते ॥ १०१ ॥  
मदप्रच्छादितात्मा च न किञ्चिदपि वेत्ति च ।   
न ध्यानं न तपो नार्चा न धर्मो न च सत्क्रिया ॥१०२ ॥  
न दैवं न गुरुर्नात्मविचारो न स कौलिकः ।   
केवलं विषयासक्तः पतत्येव न संशयः ॥१०३ ॥  
मद्यासक्तो न पूजार्थी मांसाशी स्त्रीनिषेवकः ।   
कौलोपदेशहीनो यः सोऽक्षयं नरकं व्रजेत् ॥१०४ ॥  
असंस्कारी तु यो नौ स्यात् पञ्च मुद्रा निषेवते ।   
कुलेशि ब्रह्यनिष्ठोऽपि निन्द्यतामधिगच्छति ॥१०५ ॥  
लिङ्गत्रयविशेषज्ञः षडाधारविभेदकः ।   
पीठस्थानानि चागत्य महापद्मवनं व्रजेत् ॥ १०६ ॥  
आमूलाधारमाब्रह्मरन्ध्रं गत्वा पुनः पुनः ।   
चिच्चन्द्रकुण्डलीशक्तिसामरस्य सुखोदयः ॥ १०७ ॥  
व्योमपङ्कजनिस्यन्दसुधापानरतो नरः ।   
सुधापानमिदं प्रोक्तमितरे मद्यपायिनः ॥ १०८ ॥  
पुण्यापुण्यपशुं हत्वा ज्ञानखड्गेन योगवित् ।   
परे लयं नयेच्चितं पलाशी स निगद्यते ॥ १०९ ॥  
मनसा चेन्द्रियगणं संयम्यात्मनि योजयेत् ।   
मत्त्स्याशी स भवेद्देवि शेषाः स्युः प्राणिहिंसकाः ॥ ११०॥  
अप्रबुद्धा पशोः शक्तिः प्रबुद्धा कौलिकस्य च ।   
शक्तिं तां सेवयेत् यस्तु स भवेत् शक्तिसेवकः ॥ १११ ॥  
पराशक्त्यात्ममिथुनसंयोगानन्दनिर्भरः ।   
य आस्ते मैथुनं तत् स्यादपरे स्त्रीनिषेवकाः ॥ ११२ ॥  
इत्यादि पञ्चमुद्राणां वासनां कुलनायिके ।   
ज्ञात्वा गुरुमुखाद्देवि यः सेवेत स मुच्यते ॥ ११३ ॥  
इति ते कथितं देवि कुलद्रव्यादिलक्षणम् ।   
समासेन कुलेशानि किं भूयः श्रोतुमिच्छसि ॥ ११४ ॥  
॥ इति श्रीकुलार्णवे निर्वाणमोक्षद्वारे महारहस्ये सर्वागमोत्तमोत्तमे   
सपादलक्षग्रन्थे पञ्चमखण्डे ऊर्ध्वाम्नायतन्त्रे   
कुलमाहात्म्यकथनं नाम पञ्चमोल्लासः ॥ ५ ॥  