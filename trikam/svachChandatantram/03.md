+++
title = "०३"

+++
तृतीयः पटलः  
  
  
" स्वच्छन्दोद्योतः "  
  
यत्र गलत्युन्मिषितेऽशेषा संसारवासनाविस्रा ।   
  
अधिवासोऽसौ सर्वो जयति परानन्दनिःष्यन्दी ॥   
  
एवं प्रासङ्गिकानन्तरप्रमेयगर्भमवश्यानुष्ठेयं नित्यकर्मोक्त्वा  
प्राप्तनिरूपणावसरं नैमित्तिकप्रथमभूतमधिवासं निर्णेतुं  
  
भैरव उवाच ----   
  
  
अधिवासं प्रवक्ष्यामि यथावदनुपूर्वशः ।   
  
  
देवगुरुशिष्यद्रव्याणां भाविदीक्षोचितयोग्यतात्मकसंस्कारपरिग्रहो  
यागगृहाधिकरणवसनं चाधिवासः स च गुरुणा कार्यः ---- इति  
तत्संस्कारोपक्रममेव तमाह ----   
  
  
वारिणा सुविशुद्धात्मा कृतकृत्यः प्रसन्नधीः ॥ ३-१ ॥   
  
भस्मोद्धूलितदेहस्तु मुद्रालङ्कारभूषितः ।   
  
जिह्मजेनोपवीतेन सवासा वा दिगम्बरः ॥ ३-२ ॥   
  
सुगन्धिगन्धलिप्ताङ्गः पुष्पस्रग्दामभूषितः ।   
  
दिव्याभरणसम्पन्नः सुप्रसन्नः सुभावितः ॥ ३-३ ॥   
  
सुधूपितः सुताम्बूलश्चन्दनागुरुचचीतः ।   
  
  
आत्मा शरीरं मनश्च । कृत्यं सन्ध्यावन्दनादि, अथ च कृतकृत्यः   
परभैरवैक्यपरिपूर्णः, तत एव प्रसन्ना त्यक्तबाह्याभिलाषा धीः   
यस्य । मुद्रालङ्कारभूषितः   
शिखाकर्णप्रकोष्ठप्रतिष्ठापितपञ्चमुद्रः । जिह्मः शवः तज्जेन   
तत्केशजेन । एतच्च यथायोगं गृहस्थनैष्ठिकाचार्यविषयं   
व्याख्येयम् । सुगन्धि इत्यादिना इदमाह ---- यस्य स्वभावेन   
शिवभावनापरत्वं नास्ति, स बाह्योपचारेणापि चेतः प्रसाद्य   
सुभावितः शिवावेशोन्मेषमयः स्यात् । यतः ----   
  
ङ चावज्ञा क्रियाकाले संसारोद्धरणं प्रति ।   
  
मन्त्रदानव्रतादेशशिष्यध्रुङ् नारकी भवेत् ॥"  
  
इत्याम्नातम् ॥   
  
किं कुर्यादित्याह ----   
  
  
मखद्वारप्रदेशे तु स्थित्वा प्रागिव भावितः ॥ ३-४ ॥   
  
द्वाराध्यक्षान् पूजयित्वा पुष्पप्रक्षेपणं ततः ।   
  
हुम्फट्कारप्रयोगेण तालाशब्दं विधाय च ॥ ३-५ ॥   
  
पार्ष्ण्यधोहस्तसंयोगाद्विघ्नप्रोच्चाटनाय वै ।   
  
पार्ष्ण्या भूमिगतान् हन्यात्तालया चान्तरिक्षगान् ॥ ३-६ ॥   
  
मन्त्रैदीव्यान् विशोध्यैवं यागहर्म्यं विशेत्ततः ।   
  
  
पुष्पप्रक्षेपणं तालाशब्दं विघ्नप्रोच्चाटनाय पार्ष्ण्या   
अधोभूमिसंयोगात् हस्तसंयोगाच्च विधायेति विदधद्विशेदिति योजना ।   
अन्तरिक्षं भुवोलोकः । स्पष्टमन्यत् ॥ ६ ॥   
  
अथ ----   
  
  
रक्षां पूर्ववदस्त्रेण परितः परिकल्पयेत् ॥ ३-७ ॥   
  
वर्मणा मायारूपेणाच्छाद्यैव तु मखालयम् ।   
  
ततो दक्षिणदिग्भागे उपविश्य वरानने ॥ ३-८ ॥   
  
करन्यासं यथापूर्वं दहनोत्पूयने तथा ।   
  
प्लावनाप्यायने चैव सकलीकरणं तथा ॥ ३-९ ॥   
  
पूर्ववन्मानसं यागमन्तर्देहे समाचरेत् ।   
  
  
परित इति अस्त्रप्राकाररूपाम्, मायारूपेण इति माया हि   
कलातत्त्वान्ताशेषाच्छादिका दुर्भेदा चेति तद्रूपेन । शिष्टं   
निर्णीतपूर्वम् ॥ ९ ॥   
  
अन्तर्यागे प्रागुक्तं विधिं स्मारयति ----   
  
  
शक्त्याधारमनन्तं च धर्मादिचरणावधि ॥ ३-१० ॥   
  
गात्रकाणि त्वधर्माद्यास्तथा सन्धानकीलकान् ।   
  
अधश्छादनमूर्ध्वं च पद्मकेसरकणीकाः ॥ ३-११ ॥   
  
पुष्कराणि च शक्तीश्च मण्डलान् मण्डलाधिपान् ।   
  
शिवान्तमासनं दद्यात् पूर्वरूपं ध्रुवेण तु ॥ ३-१२ ॥   
  
मूतीब्रह्मकलाव्यूहं नवतत्त्वं त्रितत्त्वकम् ।   
  
द्वात्रिंशदक्षरं देवं भैरवाष्टकमेव च ॥ ३-१३ ॥   
  
विद्याङ्गानि तथा देका क्षुरिकां लोचनत्रयम् ।   
  
शक्तित्रयं परं देवमङ्गषट्कसमन्वितम् ॥ ३-१४ ॥   
  
  
निर्णीतं चैतत् । नैमित्तिकेऽपि सर्वमेतत् कार्यमिति पुनः   
पाठेऽभिप्रायः ॥ १४ ॥   
  
अपि च ----   
  
  
मुद्रामन्त्रांश्च द्रव्याणि यथास्थानं प्रकल्पयेत् ।   
  
  
आवाहनस्थापनसन्निधाननिरोधनादिरूपा मुद्राः, आसनतो   
भैरवान्तान् मन्त्रान्, पाद्याचमनीयार्घादीनि द्रव्याणि ।   
यथास्थानमिति पूर्वोक्तया नीत्या ॥   
  
तदेतत्सर्वम् ----   
  
  
सङ्कल्प्य च यथान्यायं यथायोगं प्रकल्पयेत् ॥ ३-१५ ॥   
  
  
यथायोगं यथाक्रमं यो यो न्यायो निरूपितव्याप्त्यनुसरणं   
तदनतिक्रमेणेत्यर्थः ॥ १५ ॥   
  
अथावरणन्यासमपि स्मारयति ----   
  
  
सद्योजातं च वामं च अघोरं च यदुक्तवान् ।   
  
पुरुषेशौ च देवस्य दलस्थांश्चोपकल्पयेत् ॥ ३-१६ ॥   
  
हृदयादींस्ततः पञ्च दिशासु विदिशासु च ।   
  
  
उक्तवानहमित्यर्थः । दिशास्वित्यादिरैशः पाठः ॥ १६ ॥   
  
  
किं च ----   
  
  
पूर्वतो यावदीशान्तं भैरवावरणं बहिः ॥ ३-१७ ॥   
  
लोकपालांस्तदस्त्राणि पूर्वादीशान्तकावधि ।   
  
  
परिकल्पयेदित्यनुषज्यते ॥ १७ ॥   
  
  
मन्त्रसन्धानमाह ----   
  
अस्त्राणि लोकपालांश्च भैरवाष्टकमेव च ॥ ३-१८ ॥   
  
पञ्चब्रह्माण्यथाङ्गानि एतान्यावरणानि हि ।   
  
क्रमेणोच्चारयेत् सर्वान्यावत्तद्गर्भमैश्वरम् ॥ ३-१९ ॥   
  
  
मन्त्रसन्धानमेतद्धि…  
  
  
"शूलहस्तायेशानाय नमः" इति प्रातिलोम्यक्रमेण   
सकलान्तमुत्तरोत्तरलीनताक्रमेणोच्चारणं मन्त्रसन्धानम्   
"पञ्चब्रह्माण्यथाङ्गानि" इति प्रातिलोम्यक्रमेऽप्यानुलोम्येन पाठो   
वक्त्राङ्गानामेकावरणहेतुतया, इति त्र्यावरणोऽयं क्रमः ॥ १९ ॥   
  
  
अथ ----   
  
  
…परमीकरणं शृणु ।   
  
उच्चारयेत्ततो देवं ह्रस्वदीर्घप्लुतान्वितम् ॥ ३-२० ॥   
  
तावदुच्चारयेन्मन्त्रं यावन्निर्वाणगोचरम् ।   
  
  
देवं द्योतनादिसतत्त्वं श्रीनिष्कलम् । ह्रस्वेत्यादि,   
  
"ह्रस्वं दीर्घं प्लुतं सूक्ष्ममतिसूक्ष्मं परं शिवम्" (६-४)  
  
इति पञ्चप्रणवाधिकारे वक्ष्यमाणस्थित्या   
अकारोकारमकारबिन्दुनादवर्णकलासु ह्रस्वादिमात्रारूपासु   
वक्ष्यमाणव्याप्त्यनुसारेण विश्रम्य निर्वाणगोचरं द्वादशान्तं   
यावन्मन्त्रमुच्चारयेदित्यर्थः ॥ २० ॥   
  
  
अत्रैवेतिकर्तव्यतां पूरयति ----   
  
  
अधःशक्तेर्यावदूर्ध्वं सोमसूर्यपथान्तरा ॥ ३-२१ ॥   
  
पिङ्गलामध्यमार्गेण वर्णोच्चारक्रमेण तु ।   
  
देवतापञ्चकं शक्तिं व्यापिनीं समनोन्मने ॥ ३-२२ ॥   
  
भेदयित्वा क्रमात् सर्वं यावद्वै निधनान्तिकम् ।   
  
निस्तरङ्गं निरध्वाख्यं सकलव्यापि चोन्मनम् ॥ ३-२३ ॥   
  
  
वक्ष्यमाणदिव्यकरणक्रमेण अध इति कन्दात् प्राणशक्तिं हृदयं   
प्रापय्य वामदक्षिणवाहमध्ये पूर्वनिर्णीतदिशा पिङ्गलानाम्ना   
मध्यमार्गेणाकारोकारादीन् नादपर्यन्तं   
ह्रस्वादिरूपवर्णोच्चारक्रमेण ब्रह्मादिसदाशिवान्तं देवतापञ्चकं   
तदुपरितनसुसूक्ष्मतममन्त्रांशैश्च शक्त्त्याद्युन्मनान्तं भेदयित्वा,   
ग्रन्थिरूपताविदारणयुक्त्त्या परावाग्रूपमन्त्रपरामर्शं शेषं   
कुर्वन् निधनान्तिकं सर्वोपशान्तिपदं द्वादशान्तं यावत्   
मन्त्रमुच्चारयेदित्यर्थः । कीदृशं निधनान्तिकम् ? तरङ्गेभ्यो   
भेदकल्लोलेभ्यो निष्क्रान्तम्, निष्क्रान्ता उल्लसिता   
वर्णमन्त्राद्याध्वनामाख्याः प्रथा यतस्तादृशम्, तथा   
सकलस्याशेषस्य व्यापकम् । ईदृशं कथमेकं वस्तु भवतीत्याह ----   
उन्मनम् मननं सर्वं सङ्कुचितं संवेदनमुत्क्रम्य स्थितं   
स्वतन्त्रमित्यर्थः ॥ २३ ॥   
  
अथ ----   
  
  
तदध्यास्य…  
  
  
तन्निष्कलं तत्त्वं गाढावष्टम्भेन किञ्चित्कालं समाविश्य ।   
  
  
…आनुलोम्येन हृत्पद्मे विनिवेशयेत् ।   
  
  
द्वादशान्तात् प्रभृति तत्त्वं च ----   
  
शमना उन्मना चैव" (११-२९)  
  
इत्यादिवक्ष्यमाणदृष्ट्या मन्त्रप्रमेयसृष्टिक्रमेणावरुह्य    
हृत्पद्मप्रतिष्ठापितसकलभट्टारकव्यापकत्वेन भावयेत् ॥   
  
किं च ----   
  
  
सर्वेष्वावरणेष्वेवं देवि तद् व्यापकं न्यसेत् ॥ ३-२४ ॥   
  
  
एवमिति एकेनैव प्रयत्नेन ॥ २४ ॥   
  
  
तेन चाधिष्ठिताः सर्वे सर्वकामफलप्रदाः ।   
  
  
तद्रश्मिपुञ्जात्मकत्वात् सकलादिमन्त्राणाम् । चो ह्यर्थे ॥   
  
अत्र पूर्वोक्तं ध्यानादि स्मारयति ----   
  
  
यथा स्वरूपसंस्थानवर्णा ये कथिता मया ॥ ३-२५ ॥   
  
तथा ते विनियोक्तव्या मानसे मानसेन तु ।   
  
  
स्वरूपं मूलं ब्रह्माङ्गादिरूपम्, संस्थानम् आकृतिः, वर्णः   
सितादिः कथिता इति द्वितीये पटले । मानस इति यागे, मानसेन चित्तेन   
॥ २५ ॥   
  
ततश्च ----   
  
  
कणीकायां तु संस्थाप्य द्विधावस्थं च भैरवम् ॥ ३-२६ ॥   
  
शुद्धस्फटिकसङ्काशं सर्वमन्त्रैरलङ्कृतम् ।   
  
  
द्विधा सकलनिष्कलभावेन, अवस्था अनुग्राह्यानुग्रहाय   
स्वस्वातन्त्र्येणावस्थितिर्यस्य, सकलं सिताकारं निष्कलं तु   
प्रकाशमात्रतत्त्वम् अलङ्कृतम् इति रश्मिपरिवृतम् । एवं   
द्वात्रिंशदक्षरापेक्षया यद्यपि मूलमन्त्रस्य निष्कलत्वं   
तथाप्यकारादिकलोच्चारे सति सकलत्वमप्यस्तीति ॥ २६ ॥   
  
  
यत्सत्यतो निष्कलं तत्त्वं तन्निदीशति ----   
  
  
तत्रापि परतो ज्ञेयमनिर्देश्यमनामयम् ॥ ३-२७ ॥   
  
  
तत्र तयोः सकलनिष्कलयोरुपरि परतः परं परिपूर्णेन रूपेण   
भैरवस्वरूपं ज्ञेयम्, स्वतः प्रकाशमानं प्रत्यभिज्ञेयमित्यर्थः   
। यतस्तद् अनिर्देश्यम् इदन्ताया न विषयो यस्मात्, अनामयं   
सूक्ष्मतमेनापि आमयेनाख्यात्यात्मकमहामायास्पर्शेन शून्यम् ॥ २७ ॥   
तथा च ----   
  
  
यत्र नास्ति द्विधाभावः…  
  
  
निष्कलसकलाद्यशेषसामरस्यात्मकत्वात् ॥   
  
  
…ण (च)मन्त्रादिकल्पना ।   
  
ॐकारबिन्दुनादानां विलयं तं विनिदीशेत् ॥ ३-२८ ॥   
  
  
सर्वमन्त्रप्रमेयविश्रान्तिपदं तज्जानीयादित्यर्थः । यद्वक्ष्यति ----   
  
"यावदुच्चार्यते वाचा यावल्लेख्येऽपि तिष्ठति ।   
  
तावत् स सकलो ज्ञेयः ।" (७-२३९) इति ।   
  
तथा ----   
  
"अक्षरेषु कुतो मोक्षः परं तत्त्वमनक्षरम् ।" (७-२३८)  
  
इति ॥ २८ ॥   
  
अतश्च ----   
  
  
तत्स्थानं दुर्लभं मत्वा सम्भवेन्न कदाचन ।   
  
यस्य नाग्रं च मूलं च न दिशो विदिशस्तथा ॥ ३-२९ ॥   
  
न शब्दो नापि चाकाशं ध्यात्वा तत्तु विमुच्यते ।   
  
  
तिष्ठत्यस्मिन् सर्वमिति स्थानम् । आकृतिशून्यत्वाद् मूलाग्राद्यभावः,   
वर्णात्मकमन्त्ररूपशून्यत्वान्न शब्द इत्युक्तम् । एवमपि न   
तच्छून्यमित्याशयेनोक्तं नाकाशमिति । ध्यात्वा इति   
अकृतकाहंविमर्शविश्रान्त्या समाविश्य विमुच्यते जीवन्मुक्तिराप्यते ॥   
२९ ॥   
  
तदित्थम् ----   
  
  
प्रथमं मानसं यागं पश्चाद् द्रव्यसमन्वितम् ॥ ३-३० ॥   
  
य एवं सततं कुर्याद् दैशिको यागतत्परः ।   
  
स्वहस्ते स्थण्डिले लिङ्गे मण्डले चरुके तथा ॥ ३-३१ ॥   
  
जले चाग्नौ च सम्पूज्य सम्यग् दीक्षाफलं लभेत ।   
  
  
मानस्य प्राथम्यं शिवीभावं विना   
शिवयागेऽधिकाराभावादित्युक्तत्वात्, देशिक उपदेशप्रयोजन आचार्यः   
। सततमिति नित्यार्चारतत्वात् । स्वहस्ते इति शिवहस्तदानावसरे,   
स्थण्डिल इत्यधिवासमये, लिङ्गे इति   
  
"लिङ्गशब्देन विद्वांसः सृष्टिसंहारकारणम् । "  
  
इत्यादिनिरुक्तेः प्रस्तावोचितशिष्यचैतन्ये बाह्येऽपि वा बाणादिरूपे  
भाक्ते, मण्डले इति वक्ष्यमाणरूपे, चरुके हविवीशेषात्मनि, जले  
कलशस्थे, वह्नौ पाशदाहके । दीक्षायाः फलं शिष्याणां   
भैरवात्मकस्वरूपप्रत्यभिज्ञानम् लभेत तत्र   
हेतुकर्तृकत्वसामर्थ्यमासादयत्येव । एवं च सर्वथा   
शिवीभावात्मकमानसयागपूर्वं बाह्ययागं निर्वर्तयेत् ॥ ३१ ॥   
  
अन्यथा ----   
  
  
अकृत्वा मानसं यागं योऽन्यं यागं समारभेत् ॥ ३-३२ ॥   
  
अशिवः स तु विज्ञेयो न मोक्षाय विधीयते ।   
  
  
अशिव इति मानसयागकार्यशिवीभावाभावात् तथाभूतश्च   
पशुर्मोक्षाय न विधीयते तदर्थमधिक्रियते इत्यर्थः ॥ ३२ ॥   
  
यतः ----   
  
  
आत्मयागे कृते चैव देहशुद्धिः प्रजायते ॥ ३-३३ ॥   
  
  
चो ह्यर्थे । एवशब्दो जायतेशब्दादनन्तरं योज्यः । तेन   
यस्माद्यागादनन्तरं बाह्यान्तरोभयरूपस्य देहस्य   
शिवीभावावेशात्मा शुद्धिर्जायत एव, तस्मादसाववश्यकार्य   
इत्यर्थः ॥ ३३ ॥   
  
तथा हि सति ----   
  
  
अधिष्ठितं शिवेनैव तमाचार्यं विनिदीशेत् ।   
  
  
शिवेन सहचारित्वादाचार्य इति हि वक्ष्यति ॥   
  
किं च ----   
  
  
आत्मनिर्दहनं चैव मानसं च यदुक्तवान् ॥ ३-३४ ॥   
  
  
अहमित्यर्थः । आत्मा इह द्विविधो देहः ॥ ३४ ॥   
  
विदित्वा सम्यगाचार्यः पाशहा स शिवः स्मृतः ।   
  
  
सम्यग्वेदनं देहाद्यहन्ताप्रशमनेन शिवाहम्भावावेशः ।   
  
यागस्यास्य प्रभावमाह ----   
  
  
यत्र यत्र स्थितो देशे यश्चैवं तु विधिं यजेत् ॥ ३-३५ ॥   
  
ब्रह्महापि स मुच्येत किं पुनः शिवतत्परः ।   
  
  
विहितमहापातकोऽपि भगवदिच्छाप्रयोजनाद् यो विधिमिममभिसन्धाय   
यजेत् भगवन्तमर्चयेत्, सोऽपि मुच्यते ॥ ३५ ॥   
  
किं च ----   
  
  
सर्वावस्थागतश्चैव विषयैरनुरञ्जितः ॥ ३-३६ ॥   
  
सकृत् सम्पूज्य मुच्येत किं पुनर्यो दिने दिने ।   
  
  
शर्वावस्थागत" इत्यादिना समयपालनासमर्थो भोगभुगपि   
सकृन्निर्बीजदीक्षायामर्चनान्मुच्यते, तस्मात् सततमेतदर्चनं   
पुत्रकाद्यैवीधेयमित्येवम्परमेतत् ॥ ३६ ॥   
  
अस्या अर्चादिक्रियाया महत्तां प्रथयति ----   
  
  
एतत्तन्त्रोक्तविधिना यदुक्तं विधिपूर्वकम् ॥ ३-३७ ॥   
  
इज्यादि चान्यतन्त्रेऽपि तद्वैतत् कामिकं भवेत् ।   
  
  
समानासमानस्रोतस्यन्यत्रापि पारमेश्वरे तन्त्रे यदिज्यादि   
दीक्षादिविधिपूर्वकमुक्तम्, तदेतत्तन्त्रोक्तेन सम्पूर्णेतिकर्तव्यताकेन   
विधिना तत् "कामिकम्" इति तत्तत्काम्यमानभोगमोक्षप्रयोजनं स्यात् ।   
एतदुक्त्या दीक्षादावितिकर्तव्यतान्यत्राश्रीयमाणाभिलषितं  
पूरयत्येव सम्पूर्णत्वादित्यर्थः । "तद्वै" इत्यत्र तस्येति पाठे  
तस्य कर्तुमिति व्याख्येयम् ॥ ३७ ॥   
  
अत एवान्यत्राप्याश्रीयमाणमेतत् ----   
  
  
नानासिद्धिगुणैर्युक्तं…  
  
  
अधिकानपि क्रियापादोक्तान् सिद्धिरूपान् गुणान् करोति ॥   
  
तथा  
  
  
…णानाकामफलप्रदम् ॥ ३-३८ ॥   
  
  
चर्यापादोक्तमप्यविलम्बितं फलं सम्पादयति ॥ ३८ ॥   
  
योगपादोक्तमपि घटयतीत्याह ----   
  
  
योगसिद्धिश्च जायेत…  
  
  
विद्यापादोक्तमपि इतः पराद्वयस्पशीनो   
विधेरनुष्ठानाच्चसाधयत्येवानुष्ठातृजन इत्यप्याह ----   
  
  
…ंउक्तिं च लभते ध्रुवम् ।   
  
  
अपि चैतदिज्यानुष्ठातृपूजनम् ----   
  
  
सदाशिवोऽपि जानाति देवाश्चैवासुरादयः ॥ ३-३९ ॥   
  
  
परभैरवभक्तिशालिनोऽपि महाप्रभावा अपि स्पृहयन्तीति यावत् ॥ ३९   
॥   
  
एवं प्रासङ्गिकमुक्त्वा प्रकृतमाह ----   
  
  
एवं तु मानसं यागं कृत्वा बाह्यं समाचरेत् ।   
  
  
तत्र प्रथमम् ----   
  
  
परां वृत्तिमनुध्यायन् द्रव्याण्यादौ विलोकयेत् ॥ ३-४० ॥   
  
  
पराम् अन्तर्यागनिष्पन्नभैरवावेशमयीं वृत्तिं   
स्फुरत्तामवलम्बमानो यागद्रव्याणि प्रोक्षणादिकल्पितसंस्कारेभ्यः   
पूर्वं पराद्वयज्ञानापादितैक्यात्ममहाशुद्धीनि कुर्यादित्यर्थः ॥   
४० ॥   
  
तान्युद्दशति ----   
  
  
सितचन्दनकर्पूरं सुधूपं सितवाससी ।   
  
पुष्पाणि दिव्यगन्धीनि तिलव्रीहिघृतादिकम् ॥ ३-४१ ॥   
  
चूतपल्लवदर्भास्तु सिद्धार्थान् खटिकां तथा ।   
  
करणीं कर्तरीं चैव पाशबन्धनसूत्रकम् ॥ ३-४२ ॥   
  
वार्धानीं शिवकुम्भं च तथेध्मान् परिधीनपि ।   
  
समिधो दन्तकाष्ठं च चरुस्थालीं स्रुचं स्रुवम् ॥ ३-४३ ॥   
  
तण्डुलांश्च तथा क्षीरमेवमादीन्यनेकशः ।   
  
  
दीक्षायाः शिवत्वापादनात्मनः शुद्धेः कार्यत्वात्तदौचित्येन   
सितगुणस्य प्रधानत्वम् । सितवाससी चूतपल्लवाश्च   
कलशवार्धान्यर्थम्, व्रीहयो विकिरार्थम्, सिद्धार्थाः शय्याद्यवसरे   
रक्षार्थम्, खटिकाकरण्यौ मण्डलार्थम्, कर्तरी   
पाशसूत्रच्छेदाय, वार्धान्यस्त्रयागाय, इध्माः प्रागुक्ताः   
हस्तमात्राश्चतुवींशतिः समिद्धस्याग्नेस्तृप्त्यर्थम्, परिधयो   
हस्तप्रमाणाः सपत्राः शाखाश्चतस्रः कुण्डबाह्ये दिक्षु   
विघ्नप्रवेशरक्षार्थम्, शमिधो यज्ञवृक्षोत्थाः सत्वचो निर्व्रणाः   
शुभाः । प्रादेशमात्राः स्थौल्येन कनिष्ठाभ्यधिकाश्च याः ॥"  
इत्युक्तास्ताश्चाग्नेर्दीप्त्युत्पादनाय, दन्तकाष्ठं शिष्यार्थम्,   
तण्डुलक्षीरचरुर्देवगुर्वर्थमपि । स्पष्टमन्यत् । एवमादीनि ।   
आदिशब्दान्मण्डलार्थं रजांसि, शिष्यार्थं   
पञ्चगव्यनेत्रपट्टाद्यपीति ॥ ४३ ॥   
  
एवं द्रव्याण्यवलोक्य ----   
  
  
ततोऽर्घपात्रमादाय क्षालयेदस्त्रवारिणा ॥ ३-४४ ॥   
  
कवचेनावगुण्ठ्यैव प्रणवेन तु पूजयेत् ।   
  
उदकादिभिरष्टाङ्गै पूरयेत्तु वरानने ॥ ३-४५ ॥   
  
उदकं क्षीरकुसुमं कुशसर्षपतण्डुलाः ।   
  
  
सयवघृता अष्टौ । इहाष्टमूर्तेरर्घ्यं पुर्यष्टकाकूतम् ॥ ४५ ॥   
  
अथ ----   
  
  
प्रणवेनासनं सर्वं ततो मूतीं न्यसेत् प्रिये ॥ ३-४६ ॥   
  
भैरवावरणैर्युक्तां पूजयेत्तां यथाक्रमम् ।   
  
गन्धैः पुष्पैस्तथा धूपैर्मन्त्रसन्धानपूर्वकम् ॥ ३-४७ ॥   
  
  
भैरवेणावरणैश्च युक्तां न्यसेत्, मन्त्रसन्धानपूर्वकं पूजयेत् ॥   
४७ ॥   
  
किं च ----   
  
  
मन्तव्यं परमं तत्त्वं ततश्चैवामृती भवेत् ।   
  
  
परमं तत्त्वं निष्कलं पूर्वोक्तयुक्त्या   
जपन्नमृतमुद्राप्रदर्शनेनामृतीकुर्यादित्यर्थः ॥   
  
अर्घपात्रार्थं च ----   
  
  
पात्राणां त्रितयं कल्प्यं निरोधार्थे विधौ तथा ॥ ३-४८ ॥   
  
  
पश्वर्घे च…  
  
विध्यर्घपात्रं पूजार्थम्, निरोधार्घपात्रं तु   
निरोधविसर्जनाद्यवसरोपयोगि सुरया कर्तव्यम् । यदवोचत् ----   
  
  
"पश्चादर्घः प्रदातव्यः सुरया सुसुगन्धया" (२-१३६) इति ।   
  
  
पशोस्तु प्रोक्षणाद्यर्थं पश्वर्घपात्रम् ॥ ४८ ॥   
  
  
तदेतत्त्र्यम् ----   
  
  
…प्रकल्प्यैवं शिवहस्तं प्रकल्पयेत् ।   
  
  
इह लौकिके दीक्षाकर्मणि शिक्षकात्मनाचार्येण   
प्रस्तूयमानेऽविशिष्टेन करेण कथं करणम्, इत्यस्य   
नित्यकर्मन्याससंस्कृतस्यापि   
सातिशयपाशक्षपणशिवत्वदानात्मकनैमित्तिककर्मविशेषविशिष्टां  
साधकतमतामाधातुं   
दीप्तमन्त्रचक्रन्यासतत्स्वात्मैक्यानुसन्ध्यध्यासित-   
शिवात्मककर्तृवीर्यावष्टम्भसारा शिवहस्तता प्रथममवश्यमेव   
विधातव्या । यत्तु ----   
  
"शिवहस्ते विभुं ध्यात्वा मन्त्रग्रामं सुजाज्वलम् ।" (३-१४२)  
  
इतीहैव वक्ष्यति, तदनुग्राह्यैकविषयम् ॥   
  
मन्त्रसन्धानकं प्राग्वन्नाडीसन्धानमेव च ॥ ३-४९ ॥   
  
  
कर्तव्यमिति शेषः ॥ ४९ ॥   
  
मन्त्रसन्धाने मुख्यप्रकारमाह ----   
  
  
मूलमन्त्रमनुस्मृत्य हृत्कण्ठतालुमध्यगम् ।   
  
भ्रूमध्यं शब्दकूटं तत्तुर्यस्थानं विभेदयेत् ॥ ३-५० ॥   
  
वामदक्षिणमध्ये तु विषुवत्स्थेन भेदयेत् ।   
  
द्वादशान्तं परं नीत्वा करस्थो मन्त्रविग्रहः ॥ ३-५१ ॥   
  
  
अनुसन्धेय इति शेषः । परं मूलमन्त्रं शब्दकूटम्   
अशेषवाचकशब्दात्मकमन्त्रराशिरूपमन्तःस्वीकृतमन्त्रग्रामम्,   
शब्दनरूपं च कूटं परनादात्मकनित्यस्वरूपमनुस्मृत्य   
वक्ष्यमाणकरणबन्धमात्रार्थानुसन्धिमान् स्वेच्छयाचार्यो  
हृत्कण्ठतालुभ्रूमध्यात्मकं तुर्यस्थानं च भेदयेत् । कथमित्याह   
______________ वामेत्यादिना । मध्यमार्गेण  
भ्रूमध्यं यावत्करण क्रमेण भ्रूमध्यदत्तचित्तः    
सव्येतरनासापुटसमस्फारणयुक्तिलब्धमध्यप्राणतीक्ष्णसूच्यग्रेण  
बिन्दुग्रन्थिं भित्त्वाऽनायासेन नादादिग्रन्थीनपि भिन्द्यादित्यर्थः ।   
भविष्यति चैतत् । ततो द्वादशान्तं मन्त्रं नीत्वा करस्थो   
मन्त्रविग्रहः शुद्ध्याप्त्यैवानुसन्धेयो यथा करणस्य   
कर्तृवीर्यसारता भवति ॥ ५१ ॥   
  
नाडीसन्धानमप्याह ----   
  
  
तस्याप्यनेन न्यायेन विलोमेनऽविशेद्धृदि ।   
  
आत्मनो रेचकेनैव पूरकेण विशेद्धृदि ॥ ३-५२ ॥   
  
नाडी सन्धानमेतद्धि शिवेन परिकीतीतम् ।   
  
  
आत्मन ऊर्ध्वरेचकेन गत्वा, तस्यापि इति करस्थस्य भगवतो विलोमेन इति   
द्वादशान्ताद्धृदि विशेत् पुनस्तत उल्लास्य तद्द्वादशान्तं प्राप्य   
तेनैव पूरकेण हृदि स्वस्मिन् विशेत्, इत्येतन्नाडीसन्धानं   
पूर्वोद्ष्टनासाक्रमनाडीसन्धानविलक्षणं शिवेन परिकीतीतम्    
इत्यनेनास्याभेदव्याप्तिप्रदर्शकस्योपादेयत्वमिति ध्वनति ॥ ५२ ॥   
  
एवं नाडीसन्धानेन स्वहृदयं प्रविश्य ----   
  
  
व्यापकं तु शिवं ध्यायेन्मन्त्रमूतीमधिष्ठितम् ॥ ३-५३ ॥   
  
  
अन्तर्बाह्ये शिवहस्ते च स्थितां सर्वां मन्त्रचक्रमूतीमधिष्ठाय  
स्थितं शिवं निष्कलनाथं व्यापकं ध्यायेत् ॥ ५३ ॥   
  
अथैवं शिवहस्ते महाव्याप्तिमनुसन्धाय   
शिष्याद्युपयोगिपञ्चगव्यसंस्कारमाह ----   
  
  
दर्भं सङ्गृह्य चास्त्रेण सप्तवाराभिमन्त्रितम् ।   
  
पञ्चगव्याय पात्रं तु शोधयेत्तु शिवाम्भसा ॥ ३-५४ ॥   
  
  
"पवित्राः पावना गावः सर्वदैवतविग्रहाः ।   
  
गोमूत्रे स्वःसरिन्मुख्या तटस्था मृच्च गोमयम् ॥   
  
अमृतं तत्पयो दिव्यं तद्विकारो दधि स्थितम् ।   
  
तद्घृतं तद्गतः सारस्तत्सदामरतर्पणम् ॥"  
  
  
इति श्रीमत्पराख्यसंहितोक्तातिशयानि पञ्चगव्यानि समाह्रियन्ते  
यस्मिंस्तत् पञ्चगव्यं कुशोदकेन शोधयेत् क्षालयेदित्यर्थः ॥ ५४ ॥   
  
  
अस्त्रेण क्षालयेत्तच्च कवचेनावगुण्ठयेत् ।   
  
  
तस्य च ----   
  
  
दर्भासनं ध्रुवेणैव मण्डलं तु प्रकल्पयेत् ॥ ३-५५ ॥   
  
  
वर्तुलं स्वस्तिकं वा ॥ ५५ ॥   
  
  
तस्योपरि न्यसेत् पात्रं गोमयादीनि चाहरेत् ।   
  
  
पृथक्पात्रस्थितान्येव प्रोक्ष्यास्त्रेण शिवाम्भसा ॥ ३-५६ ॥   
  
  
अथ ----   
  
  
गोमयं तु हृदामन्त्र्य गोमूत्रं शिरसा दधि ।   
  
शिखया वर्मणा क्षीरमस्त्रेणाज्यं कुशोदकेन ॥ ३-५७ ॥   
  
  
तथा ----   
  
  
धाम्ना च मन्त्रयेत् पश्चाद् गोमयादीनि योजयेत् ।   
  
पूर्वसंस्कृतपात्रे तु स्वमन्त्रैः…  
  
  
तथा ----   
  
  
…गोमयादिकम् ॥ ३-५८ ॥   
  
संयोज्य मन्त्रयेत् पश्चात्तैरेव हृदयादिभिः ।   
  
  
सर्वैरेव युगपत् ॥   
  
एवं संस्कृतस्यास्यात्र विशेषसंस्कारार्थमासनपूर्वं   
मन्त्रन्यासमाह ----   
  
  
प्रणवेन तु सङ्कल्प्य अनन्तं मूतीविग्रहम् ॥ ३-५९ ॥   
  
धामाङ्गानि च बाह्ये तु सम्पूज्यावरणस्थितिम् ।   
  
मन्त्रसन्धानकं कृत्वा अमृतीकरणं तथा ॥ ३-६० ॥   
  
शिवामृतं तत्सञ्चित्य सम्पूज्य स्थापयेत्ततः ।   
  
  
मूतीः चिद्रूपा, विग्रहः सकलभट्टारकः, धाम मूलमन्त्रः ॥ ६०   
॥   
  
अथ यागभूमिं संस्कर्तुम् ----   
  
  
अस्त्राभिमन्त्रितं दर्भं गृहीत्वोल्लेखनं कुरु ॥ ३-६१ ॥   
  
यावद्भूमौ समन्तात्तु सौम्यास्यो दक्षिणे स्थितः ।   
  
ततश्चैवोद्धरेच्छल्यमाजलान्तं व्यवस्थितम् ॥ ३-६२ ॥   
  
रेचितं भावयेच्छुद्धं मौक्तिकाद्यैः प्रपूरयेत् ।   
  
समीकरणमस्त्रेण कवचेन तु सेचनम् ॥ ३-६३ ॥   
  
आकोटनमथास्त्रेण…  
  
  
एतान् संस्कारान्निष्पन्नकुण्डवद्भावनया कृत्वा ----   
  
  
…टतो मार्जनलेपने ।   
  
अस्त्रेण पञ्चगव्येन गन्धतोयेन चोपरि ॥ ३-६४ ॥   
  
  
पञ्चगव्येन लेपनं ततोऽपि गन्धतोयेनेत्यर्थः ॥ ६४ ॥   
  
अथ ----   
  
  
शिवाम्भसास्त्रयुक्तेन विकिराण्यभिमन्त्रयेत् ।   
  
सप्तकृत्वोऽस्त्रमन्त्रेण…  
  
  
शिवाम्भसा सम्प्रोक्ष्य, विकीर्यन्त इति विकिराणि तिलादीनि । यथोक्तं  
श्रीमन्मतङ्गतन्त्रे ----   
  
"तिला लाजा यवाश्चैव दूर्वाः सिद्धार्थकाः शुभाः ।   
  
कुसुमानि च शुक्लानि सुसुगन्धीनि भूरिशः ।   
  
ईषच्चन्दनपङ्केन मिश्रोऽयं विकिरः शुभः । " (२-५०-२३-२४)  
  
इति । एतानि विकिराण्यभिमन्त्रयेत् ॥   
  
ततः ----   
  
  
…ष्थित्वा मध्ये तु प्राग्दिशः ॥ ३-६५ ॥   
  
ऊर्ध्वाधो विकिरेद्धान्यान्यस्त्रभूतानि चिन्तयेत् ।   
  
  
शिववदाचार्यस्य मध्ये स्थितिः ॥ ६५ ॥   
  
एतानि च ----   
  
  
चामरेण सुशुभ्रेण अस्त्रमन्त्रेण संहरेत् ॥ ३-६६ ॥   
  
एशान्यभिमुखान्येव…  
  
  
कुतः किमवधि? इत्याह ----   
  
  
…णैरृत्या यावदैश्वरम् ।   
  
  
अथ यागक्षेत्रमध्यक्रमेण पञ्चगव्येन सम्प्रोक्ष्य गन्धाम्भोभिः   
शिवाम्भसा ॥ ६७ ॥   
  
  
ध्रुवेण श्रियमावाह्य पद्महस्तां सुलोचनाम् ।   
  
शुक्लपुष्पाणि मुञ्चन्तीं सर्वलक्षणसंयुताम् ॥ ३-६८ ॥   
  
नीलोत्पलदलश्यामां यागहर्म्यावलोकिनीम् ।   
  
ब्रह्मस्थानोपविष्टां तु द्वाराभिमुखभद्रदाम् ॥ ३-६९ ॥   
  
गन्धपुष्पादिभिः पूज्य शिवकुम्भं प्रकल्पयेत् ।   
  
  
द्वाराभिमुखस्य यागधाम प्रविशतः शिष्यादेः कल्याणकारिणीं   
मोक्षलक्ष्मीं सम्पूज्य शिवकुम्भं कुर्यात् ॥ ६९ ॥   
  
कथम् ? इत्याह ----   
  
  
एशानीं दिशमाश्रित्य पञ्चगव्येन मण्डलम् ॥ ३-७० ॥   
  
गन्धोदकेन संलिप्य शिवाम्भोऽस्त्रेण प्रोक्षयेत् ।   
  
अनन्ताद्यासनं दत्त्वा ध्रुवेणामण्डलावधि ॥ ३-७१ ॥   
  
सर्वदोषविनिर्मुक्तं कुम्भं चन्दनलेपितम् ।   
  
स्वस्तिकाद्यैश्चर्चयित्वा यवसिद्धार्थदूर्वभिः ॥ ३-७२ ॥   
  
सितसूत्रेण संवेष्ट्य वस्त्रपूतेन चाम्भसा ।   
  
सम्पूर्य सर्वतश्छन्नं चूताश्वत्थादिपल्लवैः ॥ ३-७३ ॥   
  
रत्नगर्भौषधीयुक्तं सहदेवादिभिर्गणैः ।   
  
प्रोक्ष्य चास्त्रेण सङ्गृह्य कवचेनावगुण्ठितम् ॥ ३-७४ ॥   
  
आसनस्योपरि न्यस्येन्मूलमन्त्रमनुस्मरन् ।   
  
  
आमण्डलावधि इति परव्याप्त्या ब्रह्मबिलशक्तिव्यापिन्यात्मकानि  
ब्रह्मविष्णुरुद्राधिष्ठितानि यानि सूर्यादिमण्डलानि, तदन्तं  
न तु शिवान्तम्  
  
"मन्त्रशक्तिभिरुग्राभिः शोषनिर्दहनादिभिः ।   
  
शरीरं शोषितं यस्मात्तदर्थमभिषेचनम् ॥" (४-४५०)  
  
इति भाविनीत्याप्यायनप्रयोजनस्योपसंहारप्रधानशिवान्तासनत्वानु-  
पपत्तेः । यवादिभिरन्तर्गतैरुपलक्षितम्, सूत्रेण वर्मभूतेनेति,   
रत्नगर्भमोषधीयुक्तं च । सहदेवादिभिर्गणैरिति  
  
"ओषधीनां वरैकैव सहदेवा शिवागमे ।"  
  
इति सारसङ्ग्रहे कथितत्वात्   
सहदेवाप्रधानौषधिलोहधातुबीजपुञ्जैर्युक्तमित्यर्थः ।   
"मूलमन्त्रम्" इत्यादिना कलशस्य परचिन्मूतीमयत्वमुक्तम् ॥ ७४ ॥   
  
अथ तत्र ----   
  
  
कलाध्वभैरवादीनि न्यस्यार्घादीन् प्रकल्पयेत् ॥ ३-७५ ॥   
  
मुद्रां बद्ध्वा हृदादीनि पूज्यान्यग्निदलादिषु ।   
  
गन्धपुष्पपवित्राद्यैः सितवस्त्रेण भूषयेत् ॥ ३-७६ ॥   
  
  
अ(त्र) च पूर्वोक्तः सर्वो न्यासादिक्रम आश्रयणीयः । पवित्रम्   
अर्घपात्राम्बु न तु पवित्रकम्, तस्य नियतसमयपूरणाय    
नियतकालत्वात् । एवमुत्तरत्रापि ॥ ७६ ॥   
  
अथ ----   
  
  
वामभागे तु कुम्भस्य पञ्चगव्येन मण्डलम् ।   
  
शिवाम्भसा तु सम्प्रोक्ष्य प्रणवेनासनं न्यसेत् ॥ ३-७७ ॥   
  
सम्प्रोक्ष्य च शिवाम्भोभिर्वार्धानीं मङ्गलान्विताम् ।   
  
कुम्भवच्चार्चयित्वा तामासनस्योपरि न्यसेत् ॥ ३-७८ ॥   
  
  
वामभाग इति क्रियाशक्तिव्याप्त्या भाविधारापातनक्रमेण   
विघ्नप्रशमनसिद्ध्यर्थम्, कुम्भवदासनस्योपरि   
तदङ्गत्वात्तद्व्याप्त्यैवेत्यर्थः । मङ्गलान्वितां सुलक्षणान्विताम् ॥   
७८ ॥   
  
अथ ----   
  
  
गन्धपुष्पपवित्राद्यैः पूजयित्वा तु वार्धनीम् ।   
  
उच्चार्यास्त्रं क्रमेणाग्रे द्रव्याणां वार्धनीं नयेत् ॥ ३-७९ ॥   
  
अच्छिन्नामनुलोमेन जलधारां तु पातयन् ।   
  
तत्स्थानात्तु समुद्धृत्य यावत्कोणं तु शाङ्करम् ॥ ३-८० ॥   
  
  
उच्चार्येति काकाक्षिवत् । तत्स्थानात् कलशवामादस्त्रमुच्चार्य   
वार्धानीं समुद्धृत्य अधिवास्यानां द्रव्याणामग्रे   
पृष्ठतोऽनुलोमेन पूर्वादिदिक्क्रमेण शाङ्करं कोणम् एशानं कोणं   
यावदच्छिन्नां विघ्नोत्सादनाय जलधारामस्त्रमुच्चार्य पातयन्निति   
द्वौणिचौ ॥ ८० ॥   
  
अत्र च कर्मणि ----   
  
  
आचार्यः कलशं पश्चाद् भैरवेण समुद्धरेत् ।   
  
नयेद्वार्धानिमार्गेण तस्मिन् संस्थापयेत् पुनः ॥ ३-८१ ॥   
  
  
अग्रे भ्रमन्त्या वार्धान्याः पश्चाच्छिवकुम्भं भ्रमयन् स्वमन्त्रेण  
स्थापयेदित्यर्थः ॥ ८१ ॥   
  
  
वार्धानीं स्थापयेत् पश्चादस्त्रमन्त्रमनुस्मरन् ।   
  
  
स्थापयेदिति, क्रियाशक्तिव्याप्त्या धारापातेन लोकपालान् व्यवस्थाप्य  
भगवतो दक्षिणहस्ते वार्धान्यस्त्रमिति ॥   
  
अथ ----   
  
  
विशेषपूजामुभयोर्गन्धपुष्पपवित्रकैः ॥ ३-८२ ॥   
  
मन्त्रसन्धानकं कुर्यान्नाडीसन्धिमथोभयोः ।   
  
  
किं च ----   
  
  
विकिरान् संहितान् पूर्वं वार्धान्याः कल्पयेदधः ॥ ३-८३ ॥   
  
  
अत एव च ----   
  
  
अक्षतास्त्राण्यनेकानि शरकुन्तासिमुद्गराः ।   
  
चक्रपट्टिसवज्रादित्रिशूलान्तान्यनेकशः ॥ ३-८४ ॥   
  
यागौको व्याप्य सर्वं तु तिर्यगूर्ध्वमधः स्थिताः ।   
  
वार्धान्यस्त्रस्य सर्वे ते रश्मिभूता व्यवस्थिताः ॥ ३-८५ ॥   
  
  
एताच ----   
  
  
शिष्यस्य दक्षिणे हस्ते वार्धान्यस्त्रं तु संहितम् ।   
  
  
तेन स्वस्थान एव स्थापितस्य शिवस्य शिवकुम्भदक्षिणेऽस्त्रं  
स्थापयेत् । यदुक्तं मृगेन्द्रेऽपि ----   
  
"तद्दक्षिणे १महाशस्त्रम्" (कि० ७-२४)   
  
इत्यादि ॥   
  
यत एवम् ----   
  
  
तेनैतं यज्ञरक्षार्थं यागादौ कलशं न्यसेत् ॥ ३-८६ ॥   
  
"कलशम्" इति   
कलशाधिकरणमशेषयागाद्याप्यायनाद्यवभृथस्नानान्तप्रयोजनं  
भगवन्तमित्यर्थः ॥ ८६ ॥   
  
तं च ----   
  
  
नैवेद्यं विविधं दत्त्वा नुत्वा विज्ञापयेद्विभुम् ।   
  
भगवंस्त्वत्प्रसादेन यागं निर्वर्तयाम्यहम् ॥ ३-८७ ॥   
  
सन्निधानं सदा तुभ्यं…  
  
  
इच्छामीति शेषः । क्रियाग्रहणमपि कर्तव्यमिति चतुथीं ॥   
  
ततश्च ----   
  
  
…ऽविघ्नार्थं सदा भव ।   
  
  
एवं कृत्वा ----   
  
  
अनुज्ञातोत्थितो यायादर्घहस्तो दिगीश्वरान् ॥ ३-८८ ॥   
  
  
ततश्च ----   
  
  
स्वनामपदविन्यासान्ॐकारादिनमोन्तगान् ।   
  
गन्धपुष्पपवित्राद्यैः पूजयेत्तान् प्रयत्नतः ॥ ३-८९ ॥   
  
  
"ॐ इन्द्र सन्निहितो भव नमस्ते" इत्यादिस्वनामपदविन्यासपूर्वमेतान्  
प्रपूजयेत् ॥ ८९ ॥   
  
तानुद्दशति सङ्क्षेपेण ----   
  
  
इन्द्राद्यनन्तपर्यन्तांल्लोकपालान् प्रपूजयेत् ।   
  
  
ऊर्ध्वे ब्रह्मा, अधोऽनन्तः, इत्यनन्तपर्यन्तानित्युक्तम्, तत्र   
चैशानदिगूर्ध्वे ब्रह्मा नैरृतदिग्भागेऽनन्तः पूज्यः । इहाधिवासे   
गृहरक्षार्थं दश लोकपालाः पूज्याः । यागे तु   
पूर्वोक्तभैरवाष्टकव्याप्त्याष्टावेव, तथा श्रुतत्वात्१ ।   
यदर्थमेतत्तदाह ----   
  
  
ततो मण्डलकं मध्ये यागभूमौ प्रकल्पयेत् ॥ ३-९० ॥   
  
पञ्चगव्येन लिप्त्वादौ गन्धतोयेन चोपरि ।   
  
  
मण्डलं लिम्पेदित्यर्थः । रजोमण्डलकं त्वधिवासादुत्तरकालं  
भविष्यति ॥ ९० ॥   
  
अथैतत् ----   
  
  
शिवाम्भसास्त्रमन्त्रेण सम्प्रोक्ष्य त्ववगुण्ठयेत् ॥ ३-९१ ॥   
  
  
अर्थात् कवचमन्त्रेण ॥ ९१ ॥   
  
अत्र चादौ ----   
  
  
ब्रह्मस्थानस्य पूर्वेण गुरुन् पूज्य विनायकम् ।   
  
वायव्ये पूजयेद् देवि गन्धपुष्पैरनुक्रमात् ॥ ३-९२ ॥   
  
  
अविघ्नार्थमादौ वायव्ये गणपतिं पूजयेत्, ततः पूर्वस्यां दिशि  
गुर्वादीनित्यनुक्रमार्थः ॥ ९२ ॥   
  
  
अथैतांस्तु नमस्कृत्य आज्ञां दत्तां विभावयेत् ।   
  
  
एतैरेव ।   
  
इत्थं गृहीताज्ञः ----   
  
  
ततस्तु मध्यदेशस्थं योगपीठं प्रकल्पयेत् ॥ ३-९३ ॥   
  
  
पूर्वोक्तेन विधानेन…  
  
  
आधारशक्त्यादिप्रेतान्तं परमेश्वरस्य   
योगशब्दवाच्यस्वशक्तिरूपपीठमासनम् । यथोक्तम् ----   
  
"योगोऽस्य शक्तयः स्वाक्याः" (मतङ्ग० १-१-४)   
  
इति ॥ ९३ ॥   
  
अत्र च ----   
  
  
…भैरवेशं वरानने ।   
  
पूजयित्वा पवित्राद्यैस्त्रिरावरणसंयुतम् ॥ ३-९४ ॥   
  
स्वध्यानगुणसंयुक्तं मुद्रालङ्कारभूषितम् ।   
  
  
ब्रह्माङ्गावरणं भैरवावरणं सास्त्रलोकपालावरणं च ---- इति   
त्रीण्यावरणानि । ध्याने गुणः शुद्धस्फटिकत्वादिः । मुद्रा   
आयुधसन्निवेशाः, आभरणं कपालमालादि ॥ ९४ ॥   
  
अत्र च ----   
  
  
मन्त्रसन्धानकं पूर्वं नाडीसन्धानमेव च ॥ ३-९५ ॥   
  
परमीकरणं कुर्याद् व्यापकेन परेण तु ।   
  
नैवेद्यान् विविधाकारान् दत्त्वा मुद्रां प्रदर्शयेत् ॥ ३-९६ ॥   
  
प्रणिपातं जपं कृत्वा निवेद्य विधिपूर्वकम् ।   
  
पश्चाद् बलिः प्रदातव्यो मातृणां भूतसंहतेः ॥ ३-९७ ॥   
  
भूतेश्वराणां देवेशि क्षेत्रपालस्य सर्वतः ।   
  
  
"भूता ये विविधाकारा दिव्यभौमान्तरिक्षगाः ।" (३-२०७)  
  
  
इत्यादिना भाविना मन्त्रेण कलशादियागान्तेऽपि, एतेभ्यो   
भगवदनुचरेभ्यो बलिर्देयः ॥ ९७ ॥   
  
एवं दत्तबलिराचार्यः ----   
  
  
ततः स्नायादथोद्धूल्य अथवाचम्य सुव्रते ॥ ३-९८ ॥   
  
ततोऽग्निकुण्डं गत्वा तु पूर्ववच्छोधनं तथा ।   
  
भैरवं पूजयेत्तत्र विधिदृष्टेन कर्मणा ॥ ३-९९ ॥   
  
  
सत्कर्मान्तरायभूतबलिस्पर्शसञ्जाताशुद्धिविकल्पानुसारेण स्नानादि  
कार्यम्, शोधनमग्नेः संस्करणम् ॥ ९९ ॥   
  
ततश्च शिवीकृत्य पूजितस्य ----   
  
  
अग्नेः सन्तर्पणं कुर्यात् सहस्रेण शतेन वा ।   
  
  
यथासम्भवं तिलाद्यैः, परिवाराणां दशांशतः, इत्युक्तमेव ॥   
ततश्चरुं च श्रपयेत्… पचेत् पाचयेद्वा ॥   
  
तद्वा कथम् ?  
  
  
…ष्थालीं सङ्गृह्य निर्व्रणाम् ॥ ३-१०० ॥   
  
शिवाम्भसा तु प्रक्षाल्य कवचेनावगुण्ठयेत् ।   
  
चन्दनाद्यैवीलिम्पेत् तां मृष्टधूपेन धूपयेत् ॥ ३-१०१ ॥   
  
सूत्रेण वेष्टयेत् कण्ठे वर्मभूतेन सुव्रते ।   
  
  
अथ स्थाल्याः ----   
  
  
दर्भेणास्त्रस्वरूपेण कल्पयेन्मण्डलं प्रिये ॥ ३-१०२ ॥   
  
प्रोक्ष्य चैव शिवाम्भोभिः कवचेनावगुण्ठयेत् ।   
  
आसनं तत्र विन्यस्येदनन्तादिशिवान्तकम् ॥ ३-१०३ ॥   
  
  
तत्र च ----   
  
  
मूतीभूतां न्यसेत् स्थालीं तत्रस्थं भैरवं यजेत् ।   
  
त्रिरावरणसंयुक्तं गन्धपुष्पैरनुक्रमात् ॥ ३-१०४ ॥   
  
मानसेन प्रयोगेण भावपुष्पैर्वरानने ।   
  
  
चरोः पुष्पादिसङ्कीर्णतया विरसता मा भूत्, इति पूजात्र नोक्ता ॥   
१०४ ॥   
  
अथ ----   
  
  
चुल्लीं सम्प्रोक्ष्य चास्त्रेण कुण्डवच्चार्चयेत्ततः ॥ ३-१०५ ॥   
  
  
प्रोक्षणं कुण्डोक्तसंस्कारान्तरोपलक्षणाय ॥ १०५ ॥   
  
  
तत्र स्थालीं समारोप्य पश्चादग्निं न्यसेदधः ।   
  
  
पूर्वसंस्कृतोद्धृतम् ॥   
  
  
अथ स्थाल्याम् ----   
  
  
क्षीरं प्रोक्ष्य शिवाम्भोभिस्तण्डुलांश्च समासतः ॥ ३-१०६ ॥   
  
मन्त्रेणाष्टशतेनैव प्रक्षिप्य पाचयेच्छनैः ।   
  
मूलमन्त्रेण देवेशि एकचित्तः समाहितः ॥ ३-१०७ ॥   
  
  
शनैरिति, यथा स्थाली न भज्यते ॥ १०७ ॥   
  
  
तत्र च ----   
  
  
चालनोद्घाटनादीनि अस्त्रमन्त्रेण कारयेत् ।   
  
  
कारयेदिति पूर्वदीक्षितशिष्येण ॥   
  
अथात्र चरौ ----   
  
  
तप्ताभिघारं सुस्विन्ने अङ्गैश्चैव प्रकल्पयेत् ॥ ३-१०८ ॥   
  
त्रिभिस्त्रिभिर्घृतेनैव स्रुवेण जुहुयात् प्रिये ।   
  
  
तप्तश्चासावग्निव्याप्त्याभिघारश्च आज्यामृतसेचनेन उद्दीपनात्मा,  
धात्वर्थानुसारात् । एष च दीप्तस्वाहान्तमन्त्रैः स्थाल्यां   
होमोऽस्विन्नतादोषनाशनाय ॥ १०८ ॥   
  
अथ ----   
  
  
भूमौ मण्डलकं कृत्वा प्रणवेनावतारयेत् ॥ ३-१०९ ॥   
  
स्थालीमाज्योपलिप्तां तु शीताघारं च होमयेत् ।   
  
भैरवेण षडङ्गेन वषड् जातियुतेन च ॥ ३-११० ॥   
  
  
शीतेति सोमव्याप्त्या अस्विन्नतादोषनाशनाय, अत्रान्तरे स्वा इति चरौ हा   
इत्यग्नौ उच्चार्य जुहुयादिति गुरवः । एवमग्नीषोममयश्चरुं   
संस्कारतः सम्पन्नः । यथोक्तं श्रुतौ ----   
  
"यो ह वैतदग्नीषोमीयमाज्यं जुहोति तस्यैतदमृतीभवति । "  
  
इति ।   
  
१श्रीमृगेन्द्रोत्तरेऽपि ----   
  
"अग्नीषोमात्मकावेतावाघारौ विहितौ चरौ ।   
  
 अमृतत्वाप्तये तत् स्यादग्नीषोमात्मकं यतः ॥"   
  
इति ॥ ११० ॥   
  
ततः ----   
  
  
मण्डलं कुण्डसामीप्ये कृत्वा दर्भासनं न्यसेत् ।   
  
स्थाल्यां(लीम्) तस्योपरि न्यस्य सम्पातं मन्त्रसंहिताम् ॥ ३-१११ ॥   
  
जपन्नेकैकयाहुत्या पातयेद् भैरवेण तु ।   
  
  
निष्कलतदङ्गवक्त्रोच्चारपूर्वं स्वा इत्यग्नौ हा इति चरौ उच्चार्य  
जुहुयादिति सम्पातहोमक्रमः ॥ १११ ॥   
  
  
प्रसङ्गादग्नीषोमताभिव्यक्तये सर्वत्र सम्पातहोममाह ----   
  
  
अष्टोत्कृष्टशतेनैव परामृतमनुस्मरन् ॥ ११२ ॥   
  
रजस्यादौ ततो देवि कर्तर्यां करणौ तथा ।   
  
खटिकातिलाज्यसम्पातं मूलमन्त्रेण कारयेत् ॥ ११३ ॥   
  
  
मूलमन्त्रं तत्करणे चिदानन्दात्मकपरामृतानुस्मरणेन   
तत्समर्थाचरणेन प्रयुञ्जीतेत्यर्थः ॥ ११२-११३ ॥   
  
अथ ----   
  
त्रिभागं कल्पयित्वा तं चरुं स्थाल्यां तु संस्थितम् ।   
  
शिवाग्निसाधकेभ्यश्च शिवायाग्रं निवेदयेत् ॥ ३-११४ ॥   
  
  
शिवाग्निसाधकार्थं त्रयो भागा यस्य तादृशं तमिति अलौकिकं   
चरुं कल्पयित्वा अग्रं शिवभागात् स्थालिकलशाद्यर्थं भागीकृतात्   
प्रथमं भागं शिवाय मण्डलस्थाय दद्यात् ॥ ११४ ॥   
  
  
अग्न्यादिभागादिविनियोगमाह ----   
  
  
द्वितीयं होमयेदग्नौ साधकेभ्यस्तृतीयकम् ।   
  
  
साधकाः शिवाराधकाः ॥   
  
शिवाय विनिवेदने विधिमाह ----   
  
  
चरुं पात्रे तु सङ्गृह्य पूजयेद् भैरवेण तु ॥ ३-११५ ॥   
  
पुष्पधूपादिभिर्नीत्वा धाम्ने तं विनिवेदयेत् ।   
  
  
अनन्तरम् ----   
  
  
हृदाद्यावरणस्थानां दशमांशं निवेदयेत् ॥ ३-११६ ॥   
  
कलशेऽप्येवमेव तु…  
  
  
मण्डलवत् कलशे सपरिवारे विधिः ॥ ११६ ॥   
  
  
अथ ----   
  
  
…ऽग्नौ होम्यश्चरुः स्रुचा ।   
  
  
अत्र ----   
  
  
भैरवस्य शतं होम्यमङ्गानां तु दशांशकम् ॥ ३-११७ ॥   
  
साधकेभ्यस्तु यच्छेषं पिधाय स्थापयेत् प्रिये ।   
  
  
शेषम् इत्यवशिष्टभागरूपम् । स्थापयेदिति साधकानां   
शिष्याणामद्याप्यसंस्कृतानां संस्कृतचरुभोजनेऽनधिकारात् ॥ ११७   
॥   
  
अथाधिवासार्थं होममाह ----   
  
  
विनायके शतं होम्यं भूपरिग्रहणे तथा ॥ ३-११८ ॥   
  
  
भुवः पूर्वावतारितमोक्षलक्ष्याधिष्ठितायाः परिग्रहे   
स्वीकारनिमित्तम्, तेन "ॐ भुवे स्वाहा, ॐ श्रिये स्वाहा" इति प्रयोगः ।   
शतं शतं होम्यम् ॥ ११८ ॥   
  
किं च ----   
  
  
अधिवासे तथैवेह अष्टोत्तरशतं हुतिः ।   
  
  
प्राङ्निर्णीताधिवासनिमित्तम् । हुतिरिति भैरवस्य स्यादित्यर्थः ॥   
  
अथ ----   
  
  
प्रायश्चित्तनिमित्तं तु अनुलोमविलोमके ॥ ३-११९ ॥   
  
न्यूनातिरिक्ते देवेशि अष्टोत्तरशतं हुतिः ।   
  
  
अनुलोमस्य विधिक्रमस्य विलोमोऽन्यथात्वम्, तत्र न्यूनाधिके च यत्   
प्रायश्चित्तं प्रायस्तपसि चित्तं निश्चयस्तदर्थम्, मूलेन   
"प्रायश्चित्ताय जुहोमि स्वाहा" इत्यन्तेन होमः ॥ ११९ ॥   
  
शिष्यं संस्कर्तुं पीठबन्धं करोति ----   
  
  
भैरवं पूजयित्वाथ प्रार्थ्यानुज्ञां वरानने ॥ ३-१२० ॥   
  
शिशोः कर्म प्रकर्तव्यं यथा भवति तच्छृणु ।   
  
  
शिशोरिति शक्तिपाताङ्कुरितश्रीशिवभावस्य । कर्म इति अधिवासरूपम्   
॥ १२० ॥   
  
तदाह ----   
  
  
द्वारे मण्डलकं कृत्वा दर्भं तस्योपरि न्यसेत् ॥ ३-१२१ ॥   
  
प्रणवेनासनं कल्प्यं शिष्यं तस्मिन्निवेशयेत् ।   
  
समपादं स्तब्धकायं सौम्याननकृताञ्जलिम् ॥ ३-१२२ ॥   
  
  
द्वारे द्वारसमीपे, स्तब्धकायम् उत्थितम्, सौम्यदिगभिमुखं  
प्रसन्नवदनं च ॥ १२२ ॥   
  
  
गुरुः पूर्वमुखोऽस्त्रेण प्रोक्षयेत्तं शिवाम्भसा ।   
  
भस्मना ताडयेन्मूध्नी अस्त्रमन्त्रेण चालभेत् ॥ ३-१२३ ॥   
  
  
भस्मना ताडनं यतेः, आलम्भनं स्पर्शश्च ॥ १२३ ॥   
  
नाभ्यूर्ध्वं त्रींस्तथा वारान्नाभ्यधस्त्रीन् प्रकल्पयेत् ।   
  
  
एतत्संस्कारत्रयं पाशशैथिल्याय अधस्त्रीन् वारान्   
मलत्रयोत्पुंसनार्थम्, ऊर्ध्वं तु शक्तित्रयोत्तेजनाय ॥   
  
  
अथैवं शिथिलपाशत्वादेव विहितदेहादिशुद्धौ शिशौ ----   
  
  
शिवं न्यासाङ्गसहितं पूजयेद् भैरवेण तु ॥ ३-१२४ ॥   
  
  
किं च ----   
  
  
वस्त्रं सम्प्रोक्ष्य चास्त्रेण कवचेनावगुण्ठयेत् ।   
  
पूजयेद् भैरवेणैव…  
  
  
तेनैवास्य ----   
  
  
…ंउखं प्रच्छादयेत्तथा ॥ १२५ ॥   
  
  
करणानां   
बहिष्प्रसरनिवारणायान्तवीन्यस्तभैरवप्रकाशप्रत्यङ्मुखीकरणाय  
च बुद्धीन्द्रियाश्रयस्य मुखस्य प्रच्छादनम् ॥ १२४ ॥   
  
बुद्धीन्द्रियकर्मेन्द्रियाणां संयमनाय   
यत्प्रधानपाण्यवष्टम्भपूर्वं शिष्यं प्रवेशयेदित्याह ----   
  
  
हस्ताभ्यां तं गृहीत्वाथ विशेज्जवनिकान्तरम् ।   
  
ततोऽपि ----   
  
देवस्याभिमुखं कृत्वा…  
  
तस्य च ----   
  
  
…पुष्पं पाणौ प्रदापयेत् ॥ ३-१२६ ॥   
  
  
एकमेव पुष्पं मूलाभिमन्त्रितं पुष्पपातस्य सम्यङ्निर्णयाय  
दत्त्वा ॥   
  
ततश्च ----   
  
  
प्रक्षेपयेत्ततो धाम्ना…  
  
  
क्षिप पुष्पमिति तं प्रयुञ्जीत, तत्पातावसरे च मूलमुच्चारयेद्  
गुरुरित्यर्थः ॥   
  
अथास्य ----   
  
  
…ंउखमुद्घाट्य दर्शयेत् ।   
  
विद्यामन्त्रगणैः सार्धं कारणं ससदाशिवम् ॥ ३-१२७ ॥   
  
  
कारणम् इति निष्कलनाथम्, सह सदाशिवेन सकलभट्टारकेण  
वर्तमानम् ॥ १२७ ॥   
  
अथासौ ----   
  
  
अज्ञानपटनिर्मुक्तः प्रबुद्धः पशुरीक्षते ।   
  
दण्डवद्धरणीं गत्वा प्रणिपत्य पुनः पुनः ॥ ३-१२८ ॥   
  
  
अज्ञानेत्यनेन पटापासने व्याप्तिरुक्ता । प्रागवस्थो यः पशुः स   
इदानीमेव प्रबुद्धः, अत एव   
जन्मसहस्रापूर्वभगवत्स्वरूपावलोकनाद्विस्मयाविष्टः पुनः   
पुनर्भगवन्तमीक्षते । दण्डवद् गमनेन देहादिप्रमातृतापहस्तनात्   
श्रीशिवसमावेशानुसरणे योग्यतास्य दशीता ॥ १२८ ॥   
  
अत एवासौ ----   
  
  
कृतकृत्यः प्रहृष्टात्मा…  
  
  
तं च ----   
  
  
…प्रहृष्टनयनं शिशुम् ।   
  
उत्थाप्य हस्तात् सङ्गृह्य दक्षिणां मूतीमानयेत् ॥ ३-१२९ ॥   
  
  
चिदानन्दात्मकस्वरूपस्पर्शात् प्रहृष्टनयनम् । उत्थाप्य इति चिरतरं   
देहादिभूमिमग्नं तत उन्मज्ज्य युक्त्येत्यर्थः । दक्षिणाम् अनुकूलां   
शिवात्मिकामेव, न तु पाशका देहमयीम् ॥ १२९ ॥    
  
श्रीमदघोरभट्टारकसम्मुखं च ----   
  
  
तत्र मण्डलकं कृत्वा पुष्पेण प्रणवासनम् ।   
  
तस्योपरि शिशुं न्यस्य ऊर्ध्वकायमुदङ्मुखम् ॥ ३-१३० ॥   
  
गुरुः पूर्वाननः स्थित्वा प्रोक्षणादीनि कारयेत् ।   
  
  
आदिशब्दात्ताडनालम्भने प्राग्वत् । कारयेदिति, कुर्वतो   
मन्त्रांस्तद्वीर्यानुप्रवेशेन प्रयुञ्जीत ।   
  
अथात्रासने ----   
  
  
उपवेश्य ततः कृत्वा सकलीकरणे विधिम् ॥ ३-१३१ ॥   
  
विशेषफलसिद्ध्यर्थं मुमुक्षोः साधकस्य वा ।   
  
  
सामान्येन कृतसंस्कारस्य दृष्टभगवत्स्वरूपस्यापि ----   
  
"शिवपूजाग्निकार्यादौ सकलीकृतविग्रहः ।   
  
नान्यथा प्राक्स्वरूपेण । " (३-१४६)  
  
इति वक्ष्यमाणत्वात् पुनर्यथायोगं भोगाय मोक्षाय वा   
शिवार्चाद्यर्हत्वविशेषफलसिद्ध्यर्थं सकलीकरणेऽस्य विधिं   
कृत्वा "कलाध्वानं न्यसेत्पश्चात्" इति व्यवहितेन सम्बन्धः ॥ १३१ ॥   
सकलीकरणं क्रमेणादिशति ----   
  
  
गन्धदिग्धौ करौ कृत्वा अस्त्रेण परिशोधयेत् ॥ ३-१३२ ॥   
  
कवचेनावगुण्ठ्यैतौ प्लावयेदमृतेन तु ।   
  
  
तयोरेव च ----   
  
  
अनन्तमासनं कल्प्यं भैरवाङ्गानि विन्यसेत् ॥ ३-१३३ ॥   
  
  
भैरवश्चाङ्गानि चेति द्वन्द्वः ॥ १३३ ॥   
  
देहन्यासमाह ----   
  
  
व्योम्न्यात्मानं योजयित्वा शिशोः शोष्या तनुः प्रिये ।   
  
आग्नेयीं धारणां ध्यात्वा निर्दह्यास्त्रेण तं शिशुम् ॥ ३-१३४ ॥   
  
धूमज्वालाविनिर्मुक्तं दग्धकायं विभावयेत् ।   
  
भस्मीभूतं ततः शान्तं प्लावयेदमृतेन तु ॥ ३-१३५ ॥   
  
व्योमवच्चिन्तयेद् देहं चैतन्यं कनकाग्निवत् ।   
  
शक्तिन्यासं न्यसेत् पूर्वं कमलं प्रणवेन तु ॥ ३-१३६ ॥   
  
तस्योपरि तदात्मानं ध्यायेज्ज्योतिर्मयं शुभम् ।   
  
मूतीमन्त्रं समुच्चार्य मूतीभूतं प्रकल्पयेत् ॥ ३-१३७ ॥   
  
  
तत्सर्वं भावनया कार्यम् ॥ १३७ ॥   
  
कथमित्याह ----   
  
  
पूर्वोद्धृतेन मन्त्रेण…  
  
  
जातावेकवचनम् । तेन ----   
  
शंहारेण यभिन्नेन" (२-३६)  
  
इत्यादिः सर्वः पूर्वोक्तः क्रम आश्रयितव्यः । एवमुत्तरत्र ॥   
  
प्राग्वदेव शिवावेशावष्टम्भरसेन--  
  
  
…प्लावयेदमृतेन तु ।   
  
  
अथ ----   
  
  
मन्त्रन्यासो यथापूर्वमष्टात्रिंशत्कलावधि ॥ ३-१३८ ॥   
  
  
अथात्रैवान्तर्बहिश्च शुद्धतत्त्वात्मकदेहसर्गाय सृष्टिक्रमेण ----   
  
  
कलाध्वानं न्यसेत् पश्चाच्छान्त्यतीताद्यनुक्रमात् ।   
  
स्फटिकाभा तथा कृष्णा रक्ता शुक्ला च पीतका ॥ ३-१३९ ॥   
  
शान्त्यतीतादिका ज्ञेयास्तत्त्वभूतास्तु ताः कलाः ।   
  
  
तत्त्वभूता इति खादिपृथिव्यन्तास्तत्त्वरूपतां प्राप्ताः, अत एवासां   
यथोचितमेव ध्यानं युक्तमित्येष शुद्धतत्त्वसृष्ट्यर्थं   
कलापञ्चकन्यासोऽत्राधिवासे तावदुक्तः । पुत्रकादीनां तु   
भाविपटलेऽन्यथैव संहारक्रमेण दीक्षार्थमसौ इति भविष्यति, न   
त्वत्राप्राकरणिकमेतदिति भ्रमितव्यम् ॥ १३९ ॥   
  
उक्तसकलमन्त्रन्यासोपरि ----   
  
  
धाम्नावाह्य तथाङ्गानि न्यस्यान्तःकरणं भवेत् ॥ ३-१४० ॥   
  
आत्मान्तःकरणे यद्वत् तद्वत् पूजां समारभेत् ।   
  
धाम प्रोच्चार्य सन्दध्यात् सबाह्याभ्यन्तरं पुनः ॥ ३-१४१ ॥   
  
  
सन्धानं नाडीमन्त्रात्मकम् सबाह्याभ्यन्तरम् इति   
देहान्तःकरणाश्रयभैरवविषयम् । स्थण्डिलाभ्यन्तरभेदेति त्वसत्   
॥ १४१ ॥   
  
अथ ----   
  
  
शिवहस्ते विभुं ध्यात्वा मन्त्रग्रामं सुजाज्वलम् ।   
  
धामोच्चार्य च सन्धाय शिष्यमूध्नी करं न्यसेत् ॥ ३-१४२ ॥   
  
अधोमुखेन हृत्पृष्ठे शिवहस्तेन चालभेत् ।   
  
  
विभुं व्यापकम्, सुजाज्वलत्वं पाशदाहाय । सन्धायेति   
पूर्ववन्नाडीमन्त्रक्रमेण, ब्रह्मरन्ध्रहृदययोर्भगवदधिष्ठानेऽपि   
पाशावृतत्वमस्तीति मूलभूमौ तत्र पाशदाहेन   
पारमेश्वरस्वभावोद्दीपनार्थमङ्गुलिपञ्चकाभिव्यक्तचिदादिशक्तिपञ्च  
कव्याप्तिना शिवहस्तेन स्पर्शः ॥   
  
  
उत्थाप्य दत्त्वा पुष्पं तु अञ्जलौ भैरवेण तु ॥ १४३ ॥   
  
  
प्रवेश्याभ्यर्चयेच्छम्भुं…  
  
  
उत्थाप्येति, उत्पूर्वस्य तिष्ठतेरीहार्थत्वाद्भगवत्पूजोद्योगं   
ग्राहयित्वेत्यर्थः । प्रवेशो "मण्डलेऽत्र शिवं पूजय" इत्याज्ञया   
भक्तिश्रद्धोन्मुखस्य तत्परत्वापादनम्, यथा व्याकरणे प्रवेशित इति ।   
अर्चयेदिति ---- अर्चतेणीच् ॥ १४३ ॥   
  
  
शिष्योऽपि तथाचार्येण शिक्षितमन्त्रः पुष्पम् ----   
  
  
…शिवमुच्चार्य निक्षिपेत् ।   
  
  
अथ ----   
  
  
निर्गत्य वन्दयेद् देवं दण्डवत्…  
  
  
मण्डल इति योज्यम् ॥   
  
तथा ----   
  
  
…ट्रिः प्रदक्षिणम् ॥ ३-१४४ ॥   
  
शिवकुम्भाग्निमध्यस्थं स्थण्डिलस्थं च वन्दयेत् ।   
  
  
त्रिरिति त्रिविधेऽपि कालाध्वनि दण्डवत्, दक्षिणः स्वस्वरूपप्रथापरो   
मे भवेति वाञ्छया स्वदक्षिणमेव भगवन्तं कुर्वन् परिभ्राम्यन्   
स्तुवीत ॥ १४४ ॥   
  
एवं च ----   
  
  
शिवपूजाग्निकार्यादौ सकलीकृतविग्रहः ॥ ३-१४५ ॥   
  
नान्यथा प्राक्स्वरूपेण पूजनार्हो भवेत्तु सः ।   
  
भवेदिति वाक्यद्वये योज्यम् । आदिशब्दाज्जपध्यानादौ ॥ ३-१४५ ॥   
  
  
किं च ----   
  
  
नीत्वा कुण्डसमीपं तं शिष्यहस्तावियोगतः ॥ ३-१४६ ॥   
  
आत्मसव्येऽथ दिग्भागे मण्डलं प्रणवेन तु ।   
  
प्रणवेनासनं दत्त्वा तस्योपरि शिशुं न्यसेत् ॥ १४७ ॥   
  
  
विन्यास्यमन्त्रतेजसां ज्ञानक्रियाशक्तिस्फारमयेन स्वहस्तेनास्य निमग्ने   
ज्ञानक्रियाशक्ती हस्ताकर्षणयुक्त्या कर्षन्निति हस्तावियोगार्थः ।   
सव्ये दक्षिणे, शिशुमित्यद्यापि अतरुणीभूतशिवस्वरूपम् ॥ १४७ ॥   
  
  
उपवेश्य करे दर्भं भैरवेण समर्पयेत् ।   
  
  
दर्भस्य ----   
  
  
मूलं शिष्यस्य हस्तस्थं साग्रमाचार्यजङ्घयोः ॥ ३-१४८ ॥   
  
  
हस्तयोः प्रसारितयोः सव्येतरशाखारूपयोर्मध्ये तिष्ठति, इति   
हस्तस्थम्, जङ्घयोरिति जङ्घोपजङ्घयोरूरुजानुसन्धावित्यर्थः ॥ १४८   
॥   
  
दर्भस्य व्याप्तिमाह ----   
  
  
पिङ्गला मध्यमा नाडी शिष्यदेहाद्विनिर्गता ।   
  
सैवात्र दर्भभूता तु गुरुनाड्यां लयं गता ॥ ३-१४९ ॥   
  
  
अथ ----   
  
  
नाडीसन्धानहेत्वर्थं भैरवेणाहुतित्रयम् ।   
  
तया नाड्या प्रवेष्टव्यं शिष्यस्य हृदये सकृत् ॥ ३-१५० ॥   
  
ग्रहणाकर्षणार्थं तु…  
  
  
भैरवो निष्कलः, "शिष्यमध्यनाडी मन्मध्यनाड्यां संलीनास्तु  
स्वाहा" इत्यत्र प्रयोगः । एकात्म्यप्राप्तिरूपनाडीसन्धानपूर्वमेव  
ग्रहणाकर्षणे युज्येते । यथोक्तं श्रीस्पन्दे ----   
  
"अयमेवात्मनो ग्रहः । " (४-२)   
  
इति ॥ १५० ॥   
  
अत एवाह ----   
  
  
…गृह्णन् मुञ्चन् पुनः पुनः ।   
  
दीक्षाकाले यतश्चैवं तदर्थं नाडिसंहतिः ॥ ३-१५१ ॥   
  
  
आचार्यः शिष्यात्मा भवतीति पूर्वपादान्तशेषः । समयिदीक्षायां   
शिष्यात्मनो हृदयाद् द्वादशान्तमाकर्षणम्, ततोऽपि स्वहृदये   
सामरस्यापत्तिरित्यादि, पुत्रकादिदीक्षायां तु पाशमात्र (सूत्र)   
वागीशीगर्भयोजनादिकमधिकम् ॥ १५१ ॥   
  
अथ सर्वाश्रयन्यस्तमन्त्रैः समं शिष्ये वह्नौ   
चाग्नीषोमात्मतामभिव्यङ्क्तुं सम्पातहोमं निरूपयति ----   
  
  
शिष्यस्याथ शिरोभूमौ भैरवेण विधाय तु ।   
  
सम्पातं सर्वमन्त्रैस्तु ध्रुवेणाज्याहुतिं क्षिपेत् ॥ ३-१५२ ॥   
  
  
जुहुयादिति शेषः ॥ १५२ ॥   
  
कथमित्याह ----   
  
  
मूलमन्त्रं समुच्चार्य स्वा इत्यग्नौ प्रपातयेत् ।   
  
हेति शिष्यस्य शिरसि सम्पातः शिवचोदितः ॥ ३-१५३ ॥   
  
  
स्पष्टार्थम् ॥ १५३ ॥   
  
सम्पातं व्याचष्टे ----   
  
  
शिष्यदेहे तु ये मन्त्राः सबाह्याभ्यन्तरं स्थिताः ।   
  
कुण्डस्थाः पूजिता ये तु धामाद्यावरणान्तगाः ॥ ३-१५४ ॥   
  
युगपत्तर्पणं तेषां सम्पातस्तेन कीतीतः ।   
  
एकैकस्यात्र मन्त्रस्य आहुतित्रितयेन तु ॥ ३-१५५ ॥   
  
  
सम्पातो युगपत् सर्वत्राग्नीषोमात्मकस्वरूपोन्मीलनात्मा संस्कार   
इत्यर्थः ॥ १५५ ॥   
  
किं च ----   
  
  
उत्थाप्य च ततः शिष्यं तदर्थं मन्त्रतर्पणम् ।   
  
  
कुर्यादित्यर्थः ॥   
  
तत्र ----   
  
  
भैरवाय शतं हुत्वा हृदादौ दशकं हुतिः ॥ ३-१५६ ॥   
  
  
दशांशेन स्यादित्यर्थः ॥ १५६ ॥   
  
अथ ----   
  
  
धाम्ना चोत्थाय होतव्यं पूर्णाहुत्यानुतर्पयेत् ।   
  
  
उत्थायेत्यनेन पूर्णाहुतिप्रयोग स्मारयति ॥   
  
  
एवं सामान्येन समयिदीक्षाविषयमधिवासमुक्त्वा पुत्रकादौ   
तद्विशेषमाधातुं यः पाशसूत्रविधिर्भविष्यति, तत्र पाशानां   
बन्धनाय मन्त्रोद्दीपनं कर्तुमाह ----   
  
  
मन्त्राणां दीपनं कुर्याद् धामाद्यस्त्रावधि क्रमात् ॥ १५७ ॥   
  
  
कथमित्याह ----   
  
  
हुङ्कारद्वयमध्ये तु मूलमन्त्रं समुच्चरन् ।   
  
प्रणवादिफडन्तेन आहुतीः प्रतिपादयेत् ॥ ३-१५८ ॥   
  
  
एषैव ----   
  
  
हृदादीनां च सर्वेषां जातिरुक्तात्र दीपने ।   
  
  
जायते तत्तत्कार्यानुगुण्यमनयेति "जातिः" विशिष्टो मन्त्रप्रयोगः ।   
हृच्छब्दो वक्त्रादीन्युपलक्षयति ॥   
  
एतच्च ----   
  
  
पाशानां बन्धनार्थाय मन्त्राणां दीपनं स्मृतम् ॥ ३-१५९ ॥   
  
  
ते च दीप्ताः सन्तः ----   
  
  
मन्त्राः करणभूतास्तु पशुकार्यस्य साधने ।   
  
  
पशुकार्यं दीक्षा ॥   
  
यस्यैतानि करणानि स महाप्रभावः ----   
  
  
आचार्यः करणं प्रोक्तः…  
  
  
कर्तेत्यर्थः ।   
  
कथमस्य शरीरादिमतो मन्त्राः करणमित्याह ----   
  
  
…शिवरूपो यतः स्मृतः ॥ ३-१६० ॥   
  
  
सत्यपि देहे निरुपाधिचित्प्रकाशशिवाहम्भावमय इत्यर्थः ।   
ईदृशस्यैवानुग्रहेऽधिकृतत्वाच्चेत्याहुः ---- "आचार्याधिकरणः   
शिवो दीक्षायां साक्षात्कर्ता मण्डलस्थस्तु प्रयोजकः" इति ।   
ततस्तेषां सरस्वतीगर्भाधानसमये शिवः साक्षात्कर्ता, प्रयोजक   
आचार्यः, इत्यादि स्वोक्तेन व्याहन्यते । न च प्रयोज्यप्रयोजकभावः   
कश्चिदत्र पूर्वत्र वा ग्रन्थेऽस्तीत्यसदेवैतत् । तस्मात्   
सर्वमन्त्रोदयप्रणयहेतुश्चिद्घनशिवात्ममय एवाचार्योऽत्राधिकृतः ।    
मन्त्राणामुद्दीपनमवश्यं कार्यमित्यर्थः ॥ १६० ॥   
  
  
क्रूरकार्ये तु कर्तव्ये मन्त्रान् सन्दीप्य योजयेत् ।   
  
क्रूरजात्यनुरूपेण वाचकान् योजयेत् सदा ॥ ३-१६१ ॥   
  
  
कूरकार्यं पाशानां बन्धच्छेदादि, पूर्वोक्तेन क्रूरजातिक्रमेण  
योजनमेव मन्त्राणामुद्दीपनम् ॥   
  
अत्र चावसरे ----   
  
  
भ्रुकुटीकरालवदनान् वाच्यरूपान् विचिन्तयेत् ।   
  
  
ईदृशं वाच्यवाचकानां क्रूरत्वमन्यत्रापि साधकविषये क्रूरकार्ये  
मन्तव्यम् ॥   
  
अत एवाप्यायनादौ ----   
  
  
सौम्यजातियुतान् सौम्ये सौम्यरूपान् विचिन्तयेत् ॥ ३-१६२ ॥   
  
  
सौम्यजातिर्वषडादिका ॥ १६२ ॥   
  
  
यदर्थं मन्त्रोद्दीपनं तत्प्रतिजानीते ----   
  
  
पाशकर्म ततो वक्ष्ये…  
  
  
एतच्च भाविपुत्रकदीक्षाधिवासाय । तत इति मन्त्रोद्दीपनानन्तरम् ।   
पाशकर्म पुत्रकादिदीक्षोपयोक्ष्यमाणस्य भाविपाशसूत्रस्य   
यदधिवासरूपं कर्म तद्वक्ष्ये इत्यर्थः ॥   
  
  
तत्क्रमेणाह ----   
  
  
…कन्याकतीतसूत्रकम् ।   
  
त्रिगुणं त्रिगुणीकृत्य…  
  
  
कन्या अनुपजातविकारपरशक्त्यानुकृतरूपेति । ततो मूलभूमेः   
प्रवृत्तानामाणवमायीयकार्मरूपाणां   
सत्त्वादिगणत्रयात्मकप्रपञ्चव्याप्तिभाजां पाशानां   
भाविबन्धच्छेदादिकं समूलमुन्मूलनार्थम्, इति कन्याकतीतत्वे   
त्रिगुणत्रिगुणत्वे चाशयः ॥   
  
अथैतत् ----   
  
  
…पाशबन्धनसूत्रकम् ॥ ३-१६३ ॥   
  
शिवाम्भोऽस्त्रेण सम्प्रोक्ष्य कवचेनावगुण्ठयेत् ।   
  
पूजयित्वा विधानेन गन्धपुष्पादिधूपकैः ॥ ३-१६४ ॥   
  
प्रसारयेद् गृहीत्वा तन्मूर्धाद्यङ्गुष्ठकावधि ।   
  
शिष्यस्य स्तब्धदेहस्य…  
  
  
"ॐ पाशबन्धनसूत्राय नम" इति पूजाविधानं   
सर्वाध्वव्याप्तिचिन्तनम्, "शिष्यस्य इति पुत्रकादेर्न तु समयिनः ।   
स्तब्धदेहता पाशानां बन्धाद् देहेन्द्रियादीनां   
निष्क्रियत्वानुव्याप्त्या । तत्सूत्रं पुमान् दक्षिणेन स्त्री वामेन करेण   
मूध्नी धारयेदित्यसत् । दीक्ष्यहस्तयोर्दर्भनाडीधारणे   
व्यापृतत्वमतः शिखायामेव पाशसूत्रं लम्बयेत् । एकैव   
क्रियाशक्तिः पारमेश्वरीत्थं स्वरूपगोपनेन पाशरूपतया स्थिता,   
इत्येकत्वमिह पाशसूत्रस्य । श्रीपूर्वादौ तु शक्तित्रयमेव त्रितत्त्वेन   
स्थितम्, इत्याशयेन त्रीणि सूत्राणीति प्रक्रियामात्रभेदः ॥ १६४ ॥   
तच्चास्य सूत्रम् ----   
  
  
…णाडीभूतं विचिन्तयेत् ॥ ३-१६५ ॥   
  
  
सा च ----   
  
  
सुषुम्ना मध्यमा नाडी सर्वनाडीसमन्विता ।   
  
ॐकारादि स्वनाम्ना तु नमस्कारावसानकम् ॥ ३-१६६ ॥   
  
शिष्यदेहस्थितां नाडीं सूत्रे सङ्गृह्य योजयेत् ।   
  
  
भावनयेति शेषः । सूत्रभूतायां नाड्यां सर्वनाडीभिः   
समन्विता भावनया सङ्गता योजिता च ॥ १६६ ॥   
  
ताम् ----   
  
  
गन्धपुष्पादिभिः पूज्य कवचेनावगुण्ठयेत् ॥ ३-१६७ ॥   
  
  
अत्रैव सन्निधानार्थं होममाह ----   
  
  
सन्निधानाहुतीस्तिस्रः स्वनामपदजातिकाः ।   
  
  
दद्यादिति शेषः । "ॐ सुषुम्नायै स्वाहा" इत्यत्र प्रयोगः ॥ १६७ ॥   
  
  
अथ ----   
  
  
शिवाम्भोऽस्त्रेण सम्प्रोक्ष्य शिष्यस्य हृदयं पुनः ॥ ३-१६८ ॥   
  
ताडयेदस्त्रपुष्पेण…  
  
  
एवं च ----   
  
  
…ःऋदि चित् संहृता भवेत् ।   
  
  
सर्वव्यापिकापि हृदयैकनिष्ठीकृता भवतीत्यर्थः ॥   
  
तदनु योगक्रमेण भावनयापि वा ----   
  
  
हुङ्कारोच्चारयोगेन रेचकेन विशेद्धृदि ॥ ३-१६९ ॥   
  
नाडीरन्ध्रेण गत्वा तु चैतन्यं भावयेच्छिशोः ।   
  
कदम्बगोलकाकारं स्फुरत्तारकसन्निभम् ॥ ३-१७० ॥   
  
हृत्स्थं छित्त्वास्त्रखड्गेन हुम्फट्कारान्तजातिना ।   
  
  
निष्कलास्त्रमेव खड्गः तेन शिशोः पुर्यष्टकं   
रश्मिमात्रावियोगिच्छित्त्वा ॥ १७० ॥   
  
  
धाम्ना चाङ्कुशरूपेण कर्षेच्छक्त्यवधि क्रमात् ॥ ३-१७१ ॥   
  
  
अङ्कुशेति पाश्चात्त्यकुटिलालकात्मना ख्यातेन । शक्त्यवधि   
द्वादशान्तं तच्च नासिक्यमिह ॥ १७१ ॥   
  
ततः ----   
  
  
द्वादशान्तं तु सङ्गृह्य सम्पुट्य हृदयेन तु ।   
  
संहारमुद्रया योज्यं सूत्रे नाडीप्रकल्पिते ॥ ३-१७२ ॥   
  
व्यापकं भावयित्वा तु कवचेनावगुण्ठयेत् ।   
  
  
प्रणवनिष्कलोच्चारपूर्वं "देवदत्तचैतन्यं पाशसूत्रे योजयामि  
नमः" इति प्रयोगात् सूत्रदेहयोजितस्यास्य व्यापकत्वभावना ॥ १७२ ॥   
  
अथास्मै पूजां कृत्वा ----   
  
  
भैरवेणाहुतीस्तिस्रः सन्निधानस्य हेतवे ॥ ३-१७३ ॥   
  
  
दद्यादिति शेषः ॥ १७३ ॥   
  
पाशसूत्रविधेः प्रयोजनमाह ----   
  
  
द्वितीयः सूत्रदेहस्तु पाशा यत्र स्थितास्त्विमे ।   
  
बन्ध्याश्छेद्यास्तथा दाह्याः सूत्रस्थाने…  
  
  
सूत्रस्थाने समस्तपाशाश्रयस्य समावृतिहेतोः प्राणदेहस्य   
परोक्षत्वेन साक्षाद् बन्धाद्ययोगे तत्प्रतिकृतिरूपं   
भाविशोध्यदेहासूत्रणात् सूत्रदेहं कल्पयित्वा तत्स्थान् पाशान्   
बध्नीयात् छिन्द्यात् दहेच्चेत्यर्थः । "इमे" इत्यनन्तरमेव वक्ष्यमाणाः   
॥   
  
"…येनेदं तद्धि भोगतः । "  
  
इत्याम्नातत्वादारब्धकार्ये दीक्षोत्तरकाले, भगवदर्चादिहेतौ तु न   
दाहादि युक्तमित्याह ----   
  
  
…ण विग्रहे ॥ १७४ ॥   
  
  
पाशानां सङ्ख्यासञ्ज्ञास्वरूपाणि क्रमेण कथयति ----   
  
  
पाशास्तु त्रिविधा भाव्या मायीयाणवकर्मजाः ।   
  
चैतन्यरोधकास्त्वेते कार्यकारणरूपिणः ॥ ३-१७५ ॥   
  
  
मायोत्थत्वं मायायां भवत्वं मलान्तरेऽप्यस्तीति रूढ्यैव   
भिन्नवेद्यप्रथारूपं मलं मायीयम् उच्यते । अत एवान्यत्र ----   
  
"अथात्ममलमायाख्या… । "  
  
इत्याख्याशब्दः । अणूनामयम् आणवः अपूर्णम्मन्यतात्मा   
लोलिकारूपः । कर्म यजनब्रह्महननादिरूपम्, ततो जातम्, अत्र   
वासनाधिरूढं धर्माधर्मात्मकम् । एषां च चैतन्यप्रतिरोधकत्वं   
गुणभावापादनरूपमेव पाशत्वम् ॥ १७५ ॥   
  
एषां कार्यकारणरूपतां स्फुटयति ----   
  
  
मलः कर्म निमित्तं तु नैमित्तिकमतः परम् ।   
  
  
मलः कर्म चेत्येतदद्वयं निमित्तं मलस्य कर्महेतुत्वात् कर्मणश्च   
मायीये कारणत्वात्, अतः परं मायीयं नैमित्तिकं मलकर्मणोः   
कार्यमेवेत्यर्थः । यद्यपि कार्मं भिन्नवेद्यप्रथारूपे मायीये सति   
भवति, तथापि न तद्धेतुकम्, पूर्णस्फाराणां ज्ञानिनां   
तत्सद्भावेऽपि तस्यादर्शनात्, इत्यपूर्णम्मन्यानामेवार्ज्यमानं   
तद्भवतीति यथोक्तमेव ज्यायः ॥   
  
ततश्च ----   
  
  
आधाररूपं नैमित्तं शरीरभुवनादिकम् ॥ ३-१७६ ॥   
  
  
आधारता भोगाश्रयता, आदिशब्दात् भावाः ॥ १७६ ॥   
  
अत्र च नैमित्तिके मायीये मले ----   
  
  
निमित्तमभिलाषाख्यं…  
  
  
लोलिकारूपमाणवं मलमित्यर्थः ॥   
  
किं केवलेनेत्याह ----   
  
  
…विचित्रैर्हेतुरूपकैः ।   
  
  
धर्माधर्मात्मकैः सहकारिभिर्युक्तमित्यर्थः ॥   
  
  
प्रकृतमनुसरति ----   
  
  
तांश्चावलोकयेत् सूत्रे बन्ध्यबन्धनहेतुतः ॥ ३-१७७ ॥   
  
  
तानिति पाशान् वक्ष्यमाणव्याप्यव्यापकभावयुक्त्यावलोकयेत्, किमर्थं  
बन्ध्यानामर्थात्तेषामेव बन्धनहेतुतो बन्धनायेत्यर्थः ॥ १७७ ॥   
  
अथैषां शिष्यदेहस्थानां ताडनग्रहणपूर्वकं सूत्रे क्रमेण  
योजनमाह ----   
  
  
पाशानां ताडनं कार्यं हुम्फट्कारान्तजातिना ।   
  
स्वनामप्रणवाद्येन शान्त्यतीताद्यनुक्रमात् ॥ ३-१७८ ॥   
  
  
प्रणवं शान्त्यतीताबीजं धाम चोच्यार्य   
"अमुकात्मस्थपाशव्यापिकायै शान्त्यतीतायै हुं फट्" इति   
मन्त्रमुच्चारयन् ॥ १७८ ॥   
  
  
पुष्पेण ताडयेन्मूध्नी ग्राह्यं…  
  
  
ततः ----   
  
  
…ःऊमादि योजयेत् ।   
  
हुम्फट्कारान्तयोगेनागृह्य संहारमुद्रया ॥ ३-१७९ ॥   
  
धाम्ना तु योजयेत् सूत्रे नमस्कारान्तयोगिना ।   
  
  
पूर्वोक्तेनैव प्रणवपूर्वमूलमन्त्रसहितेन मन्त्रेण संहारमुद्रया   
वक्ष्यमाणया पाशत्रयमागृह्योक्तां जातिमपास्य   
नमस्कारान्तजातिनानेनैव मन्त्रेण पाशसूत्रे योजयेत् ॥ १७९ ॥   
  
  
अमुमेव क्रमं शान्त्यादिकलास्वपि स्वमन्त्रनामयोजनयुक्त्यातिदिशति ----   
  
  
एवं शान्त्यादिकान् पाशान् स्थानात् सङ्गृह्य योजयेत् ॥ ३-१८० ॥   
  
  
स्थानमत्र क्रमेण वक्त्रं हृद् गुह्यं पादौ ॥ १८० ॥   
  
एतांश्च ----   
  
  
भावयेत् त्रिविधान् पाशान् पञ्चतत्त्वाध्वव्यापकान् ।   
  
कलादीक्षायां समनन्तरं  
  
"तत्त्वभूतास्तु ताः कलाः । " (३-१४०)  
  
इति वक्ष्यमाणत्वात् पञ्च यानि तत्त्वानि कलारूपाणि   
तैरात्मभूतैरध्वनोऽशेषस्य व्यापकानित्यर्थः ॥   
  
अथ कथं पाशानां कलाव्याप्तिः ?, कथं च   
मायोर्ध्वस्थशान्ताशान्त्यतीतापदे पाशानां सत्ता ? ----   
  
इत्याशङ्क्याह ----   
त्रयाणां व्यापिका शक्तिः क्रियाख्या पारमेश्वरी ॥ १८१ ॥   
  
  
शान्त्यतीतादिभेदेन पञ्चसञ्ज्ञाप्रतिष्ठिता ।   
  
  
येयं परमेश्वरस्य नित्यावियोगिनी शक्तिः, सा क्रियाख्या   
गृहीतक्रियाशक्तिभूमिका सती इदन्तावैचित्र्योट्टङ्कनात्   
शान्त्यतीतादिपञ्चधात्वं प्राप्ता त्रयाणां मलानां व्यापिका ।   
तदुक्तम् ----   
  
  
शेयं क्रियात्मिका शक्तिः शिवस्य पशुवतीनी ।   
  
  
बन्धयित्री" (स्प० ४-१८)   
  
इति ।   
  
अत एव यावदिदन्ताभासस्य स्थितिस्तावत्तदौचित्येन पाशाः स्थिताः,   
इति शान्त्यतीतापदेऽपि तच्छोधनं युक्तम् । व्यापके च शुद्धे व्याप्यस्य   
तत्प्राणस्य सम्यक् शुद्धिर्भवति, इति मलानामात्मभूतकलाव्याप्त्या   
तद्व्यपदेशैः शोधनम्, तच्च   
नित्यावियोगिपारमेश्वरस्वातन्त्र्यशक्तिरूपतोन्मज्जनमेव ।   
  
यथोक्तम् ----   
  
श्वमार्गस्था ज्ञाता सिद्ध्युपपादिका ।" (स्प० ४-१८)   
  
इति ।   
  
निर्णीतैतच्छक्तिवीर्यसारैरेव मन्त्रैनीमग्नपारमाथीकतद्रूपतया  
प्राप्तभेदानामिवासां संशोधनम्, इति सर्वमुपपन्नम् ॥ १८१ ॥   
  
एवं च ----   
  
  
आधेयग्रह आधारं गृहीतं भावयेत् पशोः ॥ ३-१८२ ॥   
  
  
आधेयाः कलाः, आधारा मलाः ॥ १८२ ॥   
  
अथ पारमेश्वरशक्तिव्याप्त्या तत्सारानाह ----   
  
  
गन्धपुष्पादिभिः पूज्य सूत्रे पाशांस्तु तर्पयेत् ।   
  
  
शान्त्यतीताक्रमेणैव…  
  
  
तच्च तर्पणम् ----   
  
  
…आहुतीनां त्रयं त्रयम् ॥ ३-१८३ ॥   
  
सन्निधानाय पाशानामतः पाशांस्तु दीपयेत् ।   
  
  
मन्त्रशक्त्या भाव्यक्रमसमस्तभोगसिद्ध्यौचित्येन युगपत् परिपक्वान्   
विदधीत् ॥ १८३ ॥   
  
कथमित्याह ----   
  
  
स्वनामजातिफट्कारधामभिश्च त्रयं त्रयम् ॥ ३-१८४ ॥   
  
  
आहुतीनां दत्त्वेति शेषः । जातिरत्र हुङ्कारः । मन्त्रपाठस्य   
क्रमः प्राग्वत् ॥ १८४ ॥   
  
एतच्च शिष्यचैतन्यात् ----   
  
  
विश्लेषकरणार्थं तु पाशानां दीपनं भवेत् ।   
  
  
यत एव ----   
  
  
दीप्ताः पाशास्ततो बन्ध्यास्ताडनग्रहणादिना ॥ ३-१८५ ॥   
  
  
आदिशब्दाद् ग्रन्थिदानमपुनःप्ररोहार्थम् । उद्दीपितवीर्याणामेव   
पाशानां बन्धनं शिष्यचैतन्यावरणे स्वातन्त्र्यापसारणम् ॥ १८५   
॥   
  
ताडनमाह ----   
  
  
सूत्रस्थांस्ताडयेत् पुष्पैः स्वदेहस्थानिव क्रमात् ।   
  
  
(स्वदेहस्थानिवेति ---- ) यथा स्वदेहे । क्रमादिति   
प्रोक्तमन्त्रतद्व्याप्त्यादिक्रमेण ताडितांस्तथा ताडयेत् ॥   
  
बन्धने युक्तिमाह ----   
  
  
धाम्ना च सम्पुटीकृत्य स्वनाम्ना च सकृत्सकृत् ॥ ३-१८६ ॥   
  
बन्धने तु प्रयोगोऽयं…  
  
  
एवं प्रणवधामशान्त्यतीताबीजेभ्योऽनन्तरं "शान्त्यतीतां   
देवदत्तात्मस्थपाशव्यापिकां बध्नामि" इत्युच्चार्य धाम ङमः"   
शब्दान्तमुच्चारयन् पाशसूत्रस्य मूध्नी ग्रन्थिं दद्यात् । एवमन्यत् ॥   
१८६ ॥   
  
तदाह ----   
  
  
…षूत्रे ग्रन्थीन् प्रदापयेत् ।   
  
  
ग्रन्थीनिति, व्याप्त्या पञ्च ॥   
  
किं च ----   
  
  
बन्धने परिमाणं च कर्मणो विषयस्य च ॥ ३-१८७ ॥   
  
  
न केवलं ग्रन्थीन् यावद् बन्धनसमये कर्मणः शुभाद्यात्मनो   
विषयस्य भुवनादेर्मायीयमलात्मनः, चशब्दादाणवस्य मलस्य   
परिमाणं नियतामध्वव्याप्तिं च प्रकल्पयेत् । तथा निवृत्तावेकं   
पाथीवं तत्त्वम्, अष्टोत्तरशतं च कालाग्न्यादिभुवनानामिति   
विषयस्य परिमाणं भविष्यति । कर्मणो निवृत्तिप्रतिष्ठाविद्यान्तं   
यावद्व्याप्तेः, मलस्य तु शान्ताशान्त्यतीतान्तमपि संस्कारात्मना   
सूक्ष्मेण रूपेण सत्तास्त्येवैतत्सर्वमनुसन्दधीत ॥ १८७ ॥ एवं च   
पाशसंयोगाज्जीवः ----   
  
  
षट्त्रिंशत्तत्त्वमध्यस्थो भुङक्ते भोगं…  
  
  
शुद्धम् ।   
  
अन्यच्च पाशविच्छेदात्तु नेत्याह ----   
  
  
…ण चान्यथा ।   
  
  
न एवार्थे ॥   
  
प्रकृतमाह ----   
  
  
पाशान् संस्थाप्य पात्रे तु सम्पातं जुहुयात् सकृत् ॥ ३-१८८ ॥   
  
  
पाशानिति पाशसूत्रम् संस्थाप्य इति शिष्यदेहाद्विमुच्येत्यर्थः ।   
सम्पातहोमः  
  
शम्पातं सर्वमन्त्रैश्च" (३-१४२)   
  
इत्यादौ निर्णीतः ॥ १८८ ॥   
  
अथैतान् पाशान् ----   
  
  
पात्रसम्पुटमध्यस्थान् स्थण्डिले विनिवेदयेत् ।   
  
  
पात्रमध्यस्थवेद्यवेदकान्तरावस्थिता एते, इत्याशयात्   
कवचावगुण्ठनव्याप्त्या च श्थण्डिले" इति तत्राचीते भगवति ।   
विनिवेदयेदिति । एतस्य पशोः(पाशाः) त्वयैव मामिकां तनुमाविश्य   
बद्धाः (बन्धयाः ?), इति विज्ञप्तिं कुर्यादित्यर्थः ॥   
  
तथैव च ----   
  
  
नीत्वा समर्पयेत् कुम्भे…  
  
  
तत्स्थं भगवन्तं विज्ञापयेद् यथा ----   
  
  
…पाशान् संरक्ष हे विभो ॥ ३-१८९ ॥   
  
  
संरक्षणं च भाविपुत्रकादिदीक्षोच्छेद्यानामेषां साम्प्रतं   
स्वकार्यशक्तिबन्धनात्माधिवास संस्कारः ॥ १८९ ॥   
  
ततः ----   
  
  
दर्भं विमोचयेच्छिष्यं…  
  
  
नाडीसन्धानार्थं प्राक्परिकल्पितम् ॥   
  
अथ चास्मै ----   
  
  
…पुष्पं पाणौ प्रदापयेत् ।   
  
  
तेन चासौ श्रीभगवन्तं समन्त्रकमेव ----   
  
  
स्थण्डिले शिवकुम्भे च शिवाग्नौ च प्रपूजयेत् ॥ ३-१९० ॥   
  
  
चकाराद्गुरुमूर्तावपि ॥ १९० ॥   
  
  
ततः प्रदक्षिणं कृत्वा दण्डवन्निपतेद्भुवि ।   
  
  
अथ चास्मै ----   
  
  
उत्थाप्य पञ्चगव्यादीन् दद्याद्वै भैरवेण तु ॥ ३-१९१ ॥   
  
  
आदिशब्दाच्चरुं दन्तकाष्ठम्, भैरवेणेति सकलेन ॥ १९१ ॥   
  
अत्र विधिमाह ----   
  
  
गोमयेन शुचौ देशे कार्यं मण्डलकत्रयम् ।   
  
एकस्मिन् मण्डले विष्टः पञ्चगव्यं शिशुः पिबेत् ॥ ३-१९२ ॥   
  
उपविश्य द्वितीये तु चरुकं प्राशयेद् बुधः ।   
  
आचम्य दन्तकाष्ठं तु तृतीये मण्डले स्थितः ॥ ३-१९३ ॥   
  
भक्षयित्वा च देवेशि ततश्चैव विनिक्षिपेत् ।   
  
  
पञ्चगव्यं संस्कृतस्थापितचरुभागभोजनयोग्यतायै, चरुकं तु इतः   
प्रभृति शिवमयभोग्यभोक्तृत्वावसायाय, दन्तकाष्ठं परां   
शुद्धिमभिव्यङ्क्तुम् । आचम्येति पूर्वत्रापि योज्यम् ॥ १९३ ॥   
  
तच्च पतितम् ----   
  
  
पूर्वं पश्चात्तथैशोर्ध्वं चोत्तरस्यां च शोभनम् ॥ ३-१९४ ॥   
  
अन्यस्यामशुभं विद्धि तस्य होमः शतं भवेत् ।   
  
  
अस्त्रमन्त्रेण विघ्नशमनायेत्यर्थात् । एतच्च बाहुल्येन साधकविषयम् ॥   
१९४ ॥   
  
अथैतदन्तस्यास्य कर्मणः सम्यक् सम्पत्त्यर्थम् ----   
  
  
आचार्यो जुहुयात् पश्चात् प्रायश्चित्तं शिवेन तु ॥ ३-१९५ ॥   
  
विधेर्न्यूनातिरिक्तस्य चित्तविक्षेपकर्मणि ।   
  
  
चित्तविक्षेपकर्मणि सति विधेर्न्यूनातिरिक्तत्वं तस्य प्रायश्चित्तं  
जुहुयादिति सङ्गतिः ।   
  
तच्च ----   
  
"अग्निकार्यं यथापूर्वं … । " (४-३१)  
  
इति भाविनीत्या अग्निकार्यान्ते, न त्वधुनैवेति, पश्चादित्यस्यार्थः ॥   
१९५ ॥   
  
अत्र च ----   
  
  
अष्टोत्तरशतं हुत्वा प्रायश्चित्ताद् विशुध्यति ॥ ३-१९६ ॥   
  
  
अथ मूलविश्रान्तिमेवानुसन्धातुम् ----   
  
  
पश्चात् सन्तर्पयेद्धोमसहस्रेण शतेन वा ।   
  
  
यावदस्य विश्रान्तिर्घटत इत्यर्थः ॥   
  
अङ्गवक्त्रवाचिनः ----   
  
  
मन्त्रांश्च दशभागेन…  
  
  
अनन्तरमेषामेव ----   
  
  
…वह्नौ नैवेद्यदापनम् ॥ ३-१९७ ॥   
  
  
किं च ----   
  
  
विशेषपूजनं चार्घं मुद्राबन्धं वरानने ।   
  
स्तोत्रं वाद्यं ततः कृत्वा चरुं प्राश्य विसर्जयेत् ॥ ३-१९८ ॥   
  
  
परमेशमित्यर्थात् ॥ १९८ ॥   
  
  
निरोधार्घेण चार्घं तु दत्त्वा चैव वरानने ।   
  
रेचकेन तु सङ्गृह्य भैरवं तमनुस्मरन् ॥ ३-१९९ ॥   
  
मुष्टिना पूरितं नीत्वा पूजयित्वा वरानने ।   
  
अग्निष्ठं वै…  
  
  
अग्निष्ठं तमिति पूर्वोक्तम्, पूरितमिति पूरकेण, मण्डलात् सङ्गृह्य  
रेचकेनाग्नौ स्थितं कृत्वा तत्रापि तथैवार्चयित्वा ॥ १९९ ॥   
  
  
…पूरकेण गृहीत्वा स्थापयेत् पुनः ॥ ३-२०० ॥   
  
तत्रस्थं पूजयित्वा च कलशे तु विनिक्षिपेत् ।   
  
कुसुमादिभिरभ्यर्च्य कुम्भ एव तु भैरवम् ॥ ३-२०१ ॥   
  
  
यागगृहमनधिष्ठितं माभूदित्याशयात् ॥ २०१ ॥   
  
अथ स्थण्डिलात् ----   
  
  
प्रक्षिप्य चैव निर्माल्यं गोमयेन स्पृशेत् प्रिये ।   
  
  
निष्क्रान्तं माल्यं न त्वत्र चण्डीशयोगतः ॥   
  
तत्रैव च ----   
  
  
शिवाम्भसा तु सम्प्रोक्ष्य शिश्ये शय्यां प्रकल्पयेत् ॥ ३-२०२ ॥   
  
गृहिणो दर्भशय्यां तु यतेर्वै भस्मना प्रिये ।   
  
पूर्वाशिरा गृही कार्यो यतिर्वै दक्षिणाशिराः ॥ ३-२०३ ॥   
  
  
दक्षिणवक्त्राभिमुखेन । शिष्टं स्पष्टम् ॥ २०३ ॥   
  
अथ शिखामन्त्रेण ----   
  
  
तत्र स्थितस्य शिष्यस्य शिखाबन्धं वरानने ।   
  
  
तथा ----   
  
  
सिद्धार्थरोचनाद्यैश्च रक्षां कुर्यादसिं स्मरन् ॥ ३-२०४ ॥   
  
  
यतेर्गृहिणश्च क्रमेण रेखायुक्त्या ----   
  
  
भस्मना रोचनाद्यैश्च अस्त्रप्राकारचिन्तनम् ।   
  
  
एतदुपसंहरति ----   
  
  
कवचेनावगुण्ठ्यैव शिष्यं तु स्वापयेत् ततः ॥ ३-२०५ ॥   
  
ततश्चैव तु निर्गत्य बलिकर्म समारभेत् ।   
  
  
तदाह ----   
  
  
बलिस्तु कल्पितः पूर्वं सर्वभूतेष्वथादरात् ॥ ३-२०६ ॥   
  
तं तु सङ्गृह्य देवेशि पूर्वादीशान्तकं क्षिपेत् ।   
  
  
कल्पितो भूतार्थं साधितः ॥ २०६ ॥   
  
अत्र च ----   
  
  
भूता ये विविधाकारा दिव्यभौमान्तरिक्षगाः ॥ ३-२०७ ॥   
  
पातालतलसंस्थाश्च शिवयागे सुभाविताः ।   
  
ध्रुवादिसर्वभूताश्च एन्द्र्याद्याशास्थिताश्च ये ॥ ३-२०८ ॥   
  
स्वाहाकारसमायोगात् तृप्यन्तूच्चारयन् क्षिपेत् ।   
  
  
प्रणवपूर्वं "भूता ये" इत्यादि श्थिताश्च चे" इत्यन्तमुच्चार्य   
"तृप्यन्तु स्वाहा" इति मन्त्रेण बलिं क्षिपेत् । अत्र मध्ये ध्रुवादीत्येतत्   
ध्रुवलोकपरामर्शाय । अथ च ध्रुवः प्रणवः, तदादि कृत्वायं   
मन्त्रः पठनीयः ॥ २०८ ॥   
  
बलिं च पूजापूर्वकं क्षिपेदित्याह ----   
  
  
नमस्कारेण सम्पूज्य गन्धैर्धूपैरनुक्रमात् ॥ ३-२०९ ॥   
  
पूर्वादीशानपर्यन्तमधश्चोर्ध्वं समन्ततः ।   
  
  
अधिवासे बलिकर्मोपसंहरन् द्रव्यान्तरमुपक्षिपति ----   
  
  
कोणस्थान् क्षेत्रपालांश्च पतिताञ्छ्वपचानपि ॥ ३-२१० ॥   
  
बलिं दत्त्वा तु सर्वेभ्य आचम्य च वरानने ।   
  
सकलीकरणं कृत्वा क्रमेण प्राशयेच्चरुम् ॥ ३-२११ ॥   
  
  
अनुग्रहावसरेऽत्र यावत्सम्भवं सर्वान् पूजयित्वैषामाशाम्ं   
पूरयेदित्यर्थः । चरुमिति, यमवशिष्टं भगवदग्रात् प्राथीतं च ।   
क्रमेण इति गुरुसाधकपरिपाट्या ॥ २११ ॥   
  
यदाह ----   
  
  
सहायैः सहितो वीर एकचित्तः समाहितः ।   
  
प्राङ्मुख उदङ्मुखो वा मण्डलस्थः पृथक्पृथक् ॥ ३-२१२ ॥   
  
  
वीर इति त्यक्तजात्यादिग्रहो निष्कम्पः, एकत्र शिवाभेदे चित्तं यस्य   
तादृक् समाहितः, बुभुक्षुर्दीक्षायां प्राङ्मुखो मुमुक्षुस्तु   
उदङ्मुखः, पृथक् पृथग् मण्डलस्थ इति स्वसहायानां   
साधकपुत्रकादीनां समव्याप्त्यभावात् सङ्करशङ्का   
माभूदित्यभिप्रायात्, समव्याप्तिविश्रान्तौ त्वेकमण्डलत्वेऽपि न   
काचिद्धानिः ॥ २१२ ॥   
  
तत्र ----   
  
  
पञ्चगव्यं पिबेत् पूर्वं चरुकं दन्तधावनम् ।   
  
प्राश्यैवं सकलीकृत्य रक्षां पूर्ववदेव च ॥ ३-२१३ ॥   
  
  
विधायेति शेषः ॥ २१३ ॥   
  
  
यागभूमौ स्वपेत् पश्चाच्छिष्यै सह वरानने ।   
  
  
भगवदधिष्ठिते यागगृहे गुर्वादीनां स्वापो   
दीक्ष्यविषयसमुचितस्वप्नदर्शनाय ॥   
  
प्रकारान्तरमाह ----   
  
  
भैरवध्यानयोगेन समाधौ जाग्रदेव वा ॥ ३-२१४ ॥   
  
  
गुरुर्भवेत् शिष्यार्थमिति शेषः । समाधौ इति समाधाननिमित्तम् । इति  
शिवम् ॥ २१४ ॥   
  
  
सन्मानसाम्बरविबोधदिनेशभाभि रामोदवद्विकसितं हृदयाम्बुजन्म ।   
कृत्वा शिवार्चनविधौ विनिवेशयध्व मार्या भवभ्रमणदुःखमलं  
जहीत ॥ ॥   
  
  
इति श्रीस्वच्छन्दतन्त्रे   
श्रीमहामाहेश्वराचार्यवर्यश्रीक्षेमराजविरचितोद्द्योताख्यव्याख्योपेते   
अधिवास नाम तृतीयः पटलः ॥ ३ ॥   
  
  
  
  