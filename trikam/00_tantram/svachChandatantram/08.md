+++
title = "०८"

+++
अष्टमः पटलः  
  
  
" स्वच्छन्दोद्योतः "  
  
  
यस्य बोधमहाम्भोधेर्ब्रह्माद्या भुवनेश्वराः ।   
  
अंशा मिता बुद्बुदवत् तं स्तुमः परभैरवम् ॥   
  
"अंशकांश्च निबोध मे" (७ । ३३०)  
  
इति यत्पटलान्ते उपक्षिप्तम्, तद्विभक्तुं श्रीभैरव उवाच ----   
  
  
अंशकं षड्वधं देवि कथयाम्यनुपूर्वशः ।   
  
  
परस्य बोधभैरवस्य शक्तिभिर्ब्राह्मभ्यादिभिरधिष्ठिता   
ब्रह्माद्यास्तथावभासिता अंशाः, ततस्तदनुग्राह्या अपि तदंशा   
इत्युच्यन्ते । अत्ॐऽशानाराध्यत्वेन स्थितान् कायति, अयं   
ब्रह्मांशोऽयं विष्ण्वम्श इत्यादिक्रमेण यो वक्ष्यमाणो   
भावस्वभावादिः, सोऽंशक इत्युच्यते । स च साधकं प्रति   
सिद्ध्यनुकूलत्वाद् अल्पांशोऽंशक इत्यभिधीयते ॥   
  
तमुद्दिशति ----   
  
  
भावांशकः स्वभावांशः पुष्पपाताम्श एव च ॥ ८-१ ॥   
  
मन्त्रांशकः स्मृतश्चान्यस्त्वंशकापादनं द्विधा ।   
  
  
भावः सहजस्तत्तद्भक्तियुक्त आशयः । स्वभावस्तदनुगुणो व्यापारः   
। यस्तु पूर्वयुक्त्या बद्धनेत्रस्य पुष्पपातानुसारं निश्चीयते,   
तन्मन्त्रवाच्यदेवतात्मा अनुष्ठातुम्, स मन्त्रांशः ।   
अंशकापादनमंशस्यानिरूपितस्यापि मन्त्रस्य वीरद्रव्यादिहोमेन   
साधकदीक्षाक्रमेण वा आराधकं प्रति क्रियते, इति द्विरूपमिति   
(षडं)१शकाः ॥   
  
एषामाद्यस्य लक्षणमाह ----   
  
  
देवानुस्मरणं भावः सहजं तं विजानता ॥ ८-२ ॥   
  
  
अदत्तानुष्ठानस्यापि प्राग्जन्मवासनापरिपाकवशात्   
तत्तन्नियतदेवतानुस्मरणं यत्सहजम्, स भावांशः ॥ २ ॥   
द्वितीयमाह ----   
  
  
स्वभावश्च भवेच्चेष्टा…  
  
  
प्रोक्तभावानुगुण एवमेव लिङ्गार्चनाद्यात्मा व्यापारः ॥   
  
तं च ----   
  
  
…कथयाम्यनुपूर्वशः ।   
  
ब्रह्मांशो वेदभक्तस्तु रुद्रांशं च निबोध मे ॥ ८-३ ॥   
  
रुद्रभक्तः सुशीलश्च शिवशास्त्ररतः सदा ।   
  
विष्ण्वंशो विष्णुभक्तश्च चन्द्रांशः प्रियदर्शनः ॥ ८-४ ॥   
  
सर्वदेवरतः शान्तो यक्षांशो धनसङ्ग्रही ।   
  
लुब्धो गवीतमृष्टाशी वातांशश्चपलः स्मृतः ॥ ८-५ ॥   
  
सर्पविस्रम्भगामी स्यान्नागांशो दीर्घशाय्यथ ।   
  
दीर्घरोषः पूतिवक्त्रो गुरुक्षीररुचिः सदा ॥ ८-६ ॥   
  
गान्धर्वो गायनो नित्यं शिवभक्तो वरानने ।   
  
विद्याधरांशकः प्राणी दैत्यांशो द्वेषणः स्मृतः ॥ ८-७ ॥   
  
कामांशो रूपवांश्चैव सुभगो गणिकाप्रियः ।   
  
रक्ष्ॐशः क्रूरनिस्त्रिंशो देवद्वेषी द्विजेषु च ॥ ८-८ ॥   
  
पिशाचांशश्छलान्वेषी वासरे भीरुकातरः ।   
  
अग्न्यंशः परुषस्तीव्र उष्णादः पिङ्गलस्तथा ॥ ८-९ ॥   
  
सवित्रंशश्च तेजस्वी पूर्तधर्मरतः सदा ।   
  
इष्टानि कुरुते नित्यं दयालुः शिवभावितः ॥ ८-१० ॥   
  
  
पूतिवक्त्रो दुरामोदलालास्यः । विद्याधरांशस्य शिवभक्तत्वं   
शिवशास्त्रोक्तविधानेन गुटिकाञ्जनादिसिद्धिरसिकत्वम् । क्रूरो   
दारुणहृदयः । निस्त्रिंशो निर्घृणव्यापारः । परुषो वाचा ।   
तीव्रः कर्मणा । पूर्तं वापीकूपादिकरणम् । इष्टं यज्ञः ।   
स्पष्टमन्यत् ॥ १० ॥   
  
ये च यदंशास्तेषामेते ब्रह्मादयः ----   
  
  
स्वसिद्धेः फलदाः सर्वे स्वध्यानजपहोमतः ।   
  
  
यस्य यावदैश्वर्यम्, तावदेवासावाराधितः साधकेभ्यः प्रयच्छति ।   
एवं चाभिदधदिदमाह यत् परिमितांशस्य तत्तत्पदप्रापक एव   
मन्त्रोदया । स च (यः)१ येषां विशेषतः शास्त्रेषु नास्ति, तेषां   
प्रणव एव तन्नामनमस्कारयुक्तः ॥   
  
यदा तु ----   
  
  
"यो यत्राभिलषेद् भोगान् स तत्रैव नियोजितः ।   
  
सिद्धिभाङ् मन्त्रसामर्थ्यात्… ॥"  
  
इत्युक्तस्थित्या इहत्यमन्त्रैः कृतदीक्षस्य   
साधकस्यैतन्मन्त्राराधनेनाराधितास्ते देवताविशेषाः तदा सर्वे   
भैरवरूपा एवेति सर्वसिद्धिसाधका इत्याह ----   
  
  
भैरवाङ्गसमालब्धाः सर्वे देवा वरानने ॥ ८-११ ॥   
  
भैरवास्तु स्मृताः सर्वे सर्वसिद्धिफलप्रदाः ।   
  
  
भैरवाङ्गसमालब्धा इत्युक्त्येदमाह ---- येषां   
कपालीशादिमन्त्राणां वक्त्राणि नोक्तानि,   
तेषामाराधकैर्नैष्कलवक्त्राङ्गानि प्रयोक्तव्यानि । कश्चिदत्र   
सर्वशब्दस्य द्विःस्थितस्य वाक्यद्वयविषयां योजनामसहमानः   
सर्वेदेवा इत्यत्र सर्वदैवेति सर्वसिद्धिफलप्रदा इत्यत्र च   
सर्वकामसमन्विता इति पठित्वा एतन्मन्त्रदीक्षिताः   
साधकास्तदाराधनाद् भैरवा एव पूर्णसिद्धिभाजनं भवन्तीति   
व्याख्यातवान् । पुराणपुस्तकेषु त्वविगानेनाद्यः पाठो दृश्यते ॥   
  
एवम् ----   
  
  
स्वभावांशः समाख्यातः साधकानां हिताय वै ॥ ८-१२ ॥   
  
  
साधकपदेन मुमुक्षूणां नायं नियम इत्यादिशति ॥ १२ ॥   
  
पुष्पपातांशं लक्षयति ----   
  
  
पुष्पपातवशान्नाम कर्तव्यं सुरसुन्दरि ।   
  
  
अनिश्चितभावस्वभावांशस्य बुभुक्षोर्बद्धनेत्रस्य पूजितसर्वावरणे   
भगवन्मण्डले पूर्वोक्तस्थित्या एकं पुष्पं क्षिपतो यत्र तत्पतेत्,   
तन्मन्त्रवाच्यदेवतानुसारेण नाम कार्यम् ॥   
  
अतश्च ज्ञातांशकेनाचार्येणोपदिष्टतत्तत्त्वस्य ----   
  
  
स मन्त्रः सिद्ध्यते तस्य तमेवाराधयेद् यदि ॥ ८-१३ ॥   
  
  
शास्त्रोक्तविधानेनेत्यर्थात् ॥ १३ ॥   
  
क्रमप्राप्तं मन्त्रांशकमधिकवक्तव्यत्वात् सम्प्रत्यनुक्त्वा,   
अंशकापादनं प्रस्तौति ----   
  
  
अंशकापादनं देवि कथयामि समासतः ।   
  
  
कथमित्याह ----   
  
  
वैहायसं ध्वजं चैव होमयेद् यस्तु साधकः ॥ ८-१४ ॥   
  
स मन्त्रः सिद्ध्यते तस्य अर्यन्तोऽपि हि सुव्रते ।   
  
  
वक्ष्यमाणस्थित्यार्यन्तोऽपि यो मन्त्रस्तदाराधनायैव वैहायसमिति   
उद्बद्धनरमांसम्, ध्वजं च शूलारोपितनरमांसमष्टोत्तरशतं   
सहस्रं वा यथासम्भवव्यवसायं यः साधक इत्याराधक   
आचार्यस्तत्प्रयुक्तोऽन्योऽपि वा साधको होमयेद् जुहुयात्,   
तस्यासावेवमाराधितः सिद्ध्यति साधनानुगुणो भवति ॥   
  
यस्य तु प्रोक्तक्रमेणाविवेचितांशकोऽपि प्रभावातिशयश्रवणात्   
कश्चिन्मन्त्र आरिराधयिषितो भवति, न च वीरद्रव्यक्रमे योग्यतास्ति,   
तस्यारिराधयिषितं पूजहोमादिनादौ तर्पयित्वा   
प्राक्प्रोक्तसाधकदीक्षाभिषेकविधानेनैव तन्मन्त्रांशकत्वापादनं   
कर्तव्यमित्यभिदधद् द्वितीयमंशकापादनं लक्षयति ----   
  
  
अनंशकोऽपि यो मन्त्रो ज्ञातचिह्नैर्वरानने ॥ ८-१५ ॥   
  
तदा यागं पुरा कृत्वा अग्नौ होमं तु कारयेत् ।   
  
  
प्रोक्तप्रकारैर्न परिच्छिन्न अंशक आराधकः शिष्यो   
यस्यासावनंशकः । यागहोमौ तं शिष्यं प्रति तस्य   
मन्त्रस्याभिमुखीकरणाय ॥   
  
ततः ----   
  
  
शिष्यस्य पूर्ववत् कर्म कृत्वा तु विधिपूर्वकम् ॥ ८-१६ ॥   
  
पूर्णाहुतिप्रयोगेण योजयेच्छाश्वते पदे ।   
  
  
कर्मेति भगवदर्चादिपूर्वं साधकाभिषेकान्तम् । योजयेदिति तमेव   
शिष्यं मन्त्रेण सह शाश्वत इति परमशिवपदे, साधकाभिमते च   
शाश्वतभोगप्रदे सदाशिवादिधाम्नि । शाश्वतपदयोजनादेव   
चायमासादितवीर्योऽनंशकतामुत्सृज्य, सदंशकत्वमेति ॥   
  
इत्थमासादितांशकोऽसौ ----   
  
  
परतत्त्वमभिध्यायन् साधयेन्मनसेप्सितम् ॥ ८-१७ ॥   
  
  
एवमंशकापादनं द्विधोक्त्वा मन्त्रांशकमाह ----   
  
मन्त्रांशं गणयित्वा तु गृह्णीयात् सुविचारितम् ।   
  
  
मन्त्ररूपमंशमक्षरभेदक्रमेणांशीकृतं मन्त्रम् ॥   
  
साधकस्य चानुरूपांशकरूपत्वादप्यंशेन ----   
  
  
हीनमध्यसमुत्कृष्टं कथयामि समासतः ॥ ८-१८ ॥   
  
  
तत्र ----   
  
  
हीनं शत्रुं विजानीयान्मध्यमं साध्यरूपिणम् ।   
  
सिद्धं चैव सुसिद्धं च उत्तमं परिकीतीतम् ॥ ८-१९ ॥   
  
  
कथम् ? ---- इत्याह ----   
  
  
मन्त्राक्षरं तु विश्लेष्य मात्राबिन्दुसमन्वितम् ।   
  
आत्मनामाक्षरं तद्वदधोभागेऽस्य योजयेत् ॥ ८-२० ॥   
  
  
"ॐ शिवाय नमः" इत्यादिके मन्त्रे ॐकारादि मन्त्राक्षरं   
मात्राभिरकारोकारादिभिबीन्दुना च समन्वितं   
विश्लेष्येत्यकारोकारादिमात्राबिन्दुं च मकारमात्राकल्पनयाऽस्य   
पृथक्कृत्य, एवं शिकारवाकाराभ्यामिकारमाकारं च विश्लेषयेत् ।   
अकारमात्रा तूच्चारणार्थम्, न कुतश्चिद्विश्लेषयेत् प्रत्युत यतो   
वर्णान्मन्त्रान्तरं विश्लेषितम् तस्याकारमुच्चारणार्थं कल्पयेत्,   
अन्यथा उच्चारायोगात् । एवमात्मनः शिष्यसम्बन्धि यन्नाम   
विष्णुमित्रमित्यादिकम्, तत एकैकमक्षरं तद्वत् प्रोक्तमात्राभेदेन   
विश्लेष्य, अस्येति विभक्तमन्त्रस्याधोभागे योजयेत् । तेन औमशैवाअयनम   
इति दशानामक्षराणामधोविभक्तानि विष्णुमित्रनामाक्षराणि दद्यात्   
। यत्र मन्त्राक्षराणि बहूनि भवन्ति, तत्र नामाक्षराणि पुनः   
पुनर्योजयेदामन्त्राक्षरसमाप्तिं योजयेत् ॥ २० ॥   
  
एवं स्थिते सति ----   
  
  
आत्मवर्णात् समारभ्य यावन्मन्त्रार्णमागतम् ।   
  
यस्मिन् स निपतेद् देवि तमायं परिकल्पयेत् ॥ ७-२१ ॥   
  
  
शिष्यनामाक्षरमेकैकमवधिं कृत्वा मातृकावर्णपाठक्रमेण   
गणनया एकैकनामाक्षरोर्ध्वस्थ एकैको मन्त्रवर्णो यावदागच्छति,  
तावद्वक्ष्यमाणेन सिद्धसाध्यसुसिद्धारिभेदगणनेन यत्रैतदन्यतमे   
स नामवर्णो निपतेत् संयुज्येत, तमायमिति शुभाशुभसूचकं   
निश्चिनुयात् । यथोक्तं मयसङ्ग्रहे ----   
  
"आयान्तीष्टेतरार्थाय भवन्त्यायास्तत" इति ॥ २१ ॥   
  
अत्र गणनोपायप्रदर्शनपूर्वमायस्वरूपमादिशति ----   
  
  
रेखाङ्गुलिगतं तं तु कथयामि समासतः ।   
  
  
रेखोपलक्षिताङ्गुलीगतमङ्गुलिरेखासु कथितं तमायम् ॥   
  
स च ----   
  
  
पर्वणि प्रथमे सिद्धः साध्यश्चैव द्वितीयके ॥ ८-२२ ॥   
  
तृतीये तु सुसिद्धः स्यादरिर्ज्ञेयश्चतुर्थके ।   
  
  
अनेन क्रमेण नामाक्षराणि मन्त्राक्षरप्राप्तिं यावद् गणयित्वा आयं   
परीक्षेत ॥   
  
तत्र ----   
  
  
अरिसाध्यौ परित्यज्य दातव्यश्चुम्बकेन तु ॥ ८-२३ ॥   
  
सिद्धरूपः सुसिद्धश्च भुक्तिमुक्तिफलप्रद,ह्१ ।   
  
  
अरिसाध्योराद्यन्तस्थितयोर्बहलयोर्वा परित्यागः, सिद्धसुसिद्धयोस्तु   
स्वीकारः, क्रमेण भुक्तिमुक्तिप्रदत्वात् । यथोक्तम् ----   
  
  
शिद्धान्ते सिध्यतेऽवश्यं साध्यान्ते कृच्छ्रसाधनः ।   
  
सुसिद्धः पूर्वसिद्धस्तु अर्यन्तो न प्रसिध्यति ॥" इति ।   
  
तथा ----   
  
"एवं शुद्धौ कृतायां तु सुसिद्धोऽभ्यधिको यदि ।   
  
सिद्धौ न लभ्यते ग्राह्यमूतीः साध्येऽपि साधकः ॥" इति ।   
  
  
शुद्धौ कृतायामित्यंशकविषये निश्चितायां साध्येऽप्यधिके   
त्रिश्चतुर्वा आयाते सति मन्त्रमूतीराराध्यत्वेन ग्रहीतव्या,   
इत्यत्रार्थः । इयं चांशकपरीक्षा एकाक्षरमालामन्त्रयोर्न   
कर्तव्या । यथोक्तम् ----   
  
"एकाक्षरेषु कूटेषु मालामन्त्रेषु भामिनि ।   
  
अंशकं न परीक्षेत परीक्षेतान्यमन्त्रगम् ॥"  
  
इति, कूटेष्वद्वैततत्त्वेषु । अत एव ----   
  
"मायाम्१ नेत्रे च देवेशि तथा द्वात्रिंशदक्षरे ।   
  
न च तत्रारिशङ्का स्यात्… ॥"  
  
इत्यप्यन्यत्रोक्तम् ॥   
  
तदित्थंविचारात् ----   
  
  
यस्न्त्वंशकाविशुद्धः स्याद् भैरवोऽत्र वरानने ॥ ८-२४ ॥   
  
तं मध्यमस्थं सम्पूज्य तत्स्थाने मध्यमं न्यसेत् ।   
  
य इति कपालीशाद्यन्यतमः । मध्यमस्थमिति, आराधनायां   
प्रधानीभूतत्वात् । तत्स्थान इति तस्यावरणकक्ष्यास्थस्य   
कपालीशादेः पदे । मध्यममिति श्रीस्वच्छन्दमयं तुर्यादिरूपतया   
परीक्ष्येति दशीतम् ॥   
  
अथ कथं श्रीस्वच्छन्दनाथस्य परिवारं प्रति परिवारतया न्यासः   
? ---- इत्याशङ्कां शमयितुमाह ----   
  
  
यतः सर्वगतो देवः सर्वेष्वन्तर्गतः स्मृतः ॥ ८-२५ ॥   
  
तत्सिद्धिमुक्तिदातासौ न वर्णाः परमार्थतः ।   
  
  
यः सर्वगतो व्यापको देवः क्रीडादिशीलश्चिदानन्दघनः   
श्रीस्वच्छन्दभट्टारकः सर्वेषु कपालीशादिषु   
प्रपञ्चव्याप्त्यावस्थितेष्वन्तर्गतः परमार्थरूपो यतः, तत्तस्मात् स   
एव तत्तत्कपालीशाद्यात्मना स्मृतः, साधकस्यांशकशुद्ध्या   
सिद्धिमभेदव्याप्त्या च मुक्तिं ददाति परमार्थतः, न तु   
व्याप्तिज्ञानशून्या वर्णाः किञ्चित् कुर्वन्ति । उक्तं हि प्राक् ----   
  
"अक्षरेषु कुतो मोक्षः" (७-२३८) इति ।   
  
तेन स्वस्यावरणभेदस्यान्यथाकल्पनेऽपि न तत्त्वभूमेः काचिन्म्लानिः   
॥   
  
तदिदमंशकविचारान्ते प्रसङ्गायातं वस्तु ----   
  
  
कथितं सरहस्यं ते गुह्याद् गुह्यतरं परम् ॥ ८-२६ ॥   
  
  
अथ यत् कथितमित्युक्तम्, तत्प्रमाणीकर्तुं परमशिवात् प्रभृति   
गुरुपारम्पर्येणेदं रहस्यं तन्त्रमवतीर्णमिति दर्शयन् परादि   
दिव्यान्तं सम्बन्धषट्कं प्रदर्शयति ----   
  
  
अतस्तन्त्रावतारार्थं कथयामि समासतः ।   
  
  
तत्र ----   
  
  
अदृष्टविग्रहायातं शिवात् परमकारणात् ॥ ८-२७ ॥   
  
ध्वनिरूपं सुसूक्ष्मं तु सुशुद्धं सुप्रभान्वितम् ।   
  
तदेवापररूपेण शिवेन परमात्मना ॥ ८-२८ ॥   
  
मन्त्रसिंहासनस्थेन पञ्चमन्त्रमहात्मना ।   
  
पुरुषार्थं विचार्याशु साधनानि पृथक् पृथक् ॥ ८-२९ ॥   
  
लौकिकादिशिवान्तानि परापरविभूतये ।   
  
तदनुग्रहयोग्यानां स्वे स्वे विषयगोचरे ॥ ८-३० ॥   
  
अनुष्टुप्छन्दसाऽऽबद्धं कोट्यर्बुदसहस्रधा ।   
  
  
शिवात् परमाद्वयप्रथात्मकश्रेयोरूपात्, परमकारणात् शिवान्तानां   
कारणानां सर्वेषां स्वभित्तावाभासकात्, अत एवादृष्टः   
परद्रष्टेरकरूपो विग्रहः स्वरूपं यस्य तस्मात् । भिन्नमेतत्पदं   
छान्दसेन पञ्चम्यात्वादेशेन । अथ च तस्मिंस्तद्रूपमेवायातं   
प्रसरणस्फुरणं यस्य तद् ध्वनिरूपं नादामर्शात्मकं   
सुसूक्ष्ममप्रमेयं विश्वव्यापकं च, अकारादिकलाकलितत्वाभावात्   
सुशुद्धम्, सुप्रभान्वितं महाज्ञानरूपं   
यत्तदेवापररूपेणेत्यनाश्रितभट्टारकाख्येन शिवेन   
दण्डवक्त्रभङ्ग्यवस्थितसद्योजातपञ्चमहामन्त्रशरीरे पृथक्   
पृथगनुग्राह्यानुसारं साधनान्यनुष्ठानानि लौकिकादिशिवान्तानि   
विचार्य तत्तर्तासद्धिसाधनार्थमपररूपेणैव स्थूलेन   
वेदादिरहस्यान्ततत्तत्स्रोतोभेदोद्भूतनानाशास्त्ररूपमनन्तग्रन्थसदर्ब्  
हात्मकं निबद्धम् । मन्त्रसिंहासनस्थेन   
सार्धत्रिकोटिमन्त्राधिपतिनेत्येनेनैव शास्त्रानन्त्यस्यावकाशो दत्तः ।   
पञ्चमन्त्रमहात्मनेत्यनेन श्रीकण्ठीयसंहिताद्युक्तनानास्रोतोभेदः   
सूचितः । तत्र ----   
  
"अदृष्टविग्रहाच्छान्ताच्छिवात् परमकारणात् ।   
  
ज्ञानरूपं विनिष्क्रान्तमनवच्छ(ब्द)१ महत् ॥"  
  
इत्यादिना नादस्वरूपं निरूप्य ----   
  
"ततो जातमिदं सर्वं चतुर्वर्गफलप्रदम् ॥"  
  
इत्युक्त्वा स्रोतोभेदेन नानाशास्त्रप्रपञ्चोदयः प्रदशीतः ।   
तदेवेत्यादिना आबद्धमित्यन्तेन तत्तदनुग्राह्याशयानुसारेण   
भिन्नभिन्नफलान्यपि शास्त्राणि वस्तुतो वाक्यैकवाक्यतया   
परिपूर्णाभिन्नविमर्शस्फाराण्यासूत्रितसमस्तभेदाभेदप्रपञ्चानीति   
तथाविधव्याप्तिज्ञं तत्वज्ञं   
प्रत्यभिन्नचिदानन्दघनतत्त्वविश्रान्तिपरमार्थान्येवेति ध्वनति ।   
तदुक्तम् ----   
  
"यतः शिवोद्भवं सर्वं शिवधामफलप्रदम् ।"   
  
इति ॥   
  
एवं परसम्बन्धमूलतां शास्त्रप्रसरस्य प्रदर्श्य,   
सम्बन्धान्तरगोचरतामपि प्रदर्शयिष्यामीत्याशयेन   
परमशिवेनापीत्थमिदमुत्थाप्यत इत्याह ----   
  
  
गुरुशिष्यपदे स्थित्वा स्वयं देवः सदाशिवः ॥ ७-३१ ॥   
  
पूर्वोत्तरपदैर्वाक्यैस्तन्त्रमाधारभेदतः ।   
  
तज्ज्ञानमीश्वरेऽदात् तदीश्वरेण शिवेच्छया ॥ ७-३२ ॥   
  
विद्यायाः कथितं पूर्वं विद्येशेभ्यस्तथादरात् ।   
  
  
देवः परवाक्शक्तिमयः शिवभट्टारक एव । सदाशिव इति   
गृहीततत्तद्भूमिकः । स्वयं गुरुशिष्यपदे स्थित्वेति प्रतिभाभुवि   
प्रष्टृप्रतिवक्तृभावासूत्रणेन   
परममहापश्यन्तीवाक्शक्त्यासूत्रितपूर्वोत्तरपदात्मकैर्वाक्यैरुप-  
लक्षितं तन्त्रमशेषशास्त्रसन्दर्भमयं तज्ज्ञानं चेश्वरेऽदादिति   
सङ्क्रमितवान् । आधारभेदत इति ईश्वरात्मकमाधारभेदमाश्रित्य   
स्वयं तदात्मना स्थित्वा इत्यर्थः । तज्ज्ञानमीश्वरे दत्तमिति तु   
पाठः पूर्वश्लोकान्त आसूत्र्येति योजयित्वा तेन चेत्यनुषङ्गेण   
व्याख्येयः । इयता महत्सम्बन्धो दशीतः । शिवेच्छया   
सदाशिवेच्छया, इत्यनेनानायातशक्तिपातो नोपदेश्य इति ध्वनति ।   
विद्याया इति ----   
  
"अष्टवर्गविभिन्ना च विद्या सा (मातृकैव तु)" (१०-११४४)  
  
इति वक्ष्यमाणमातृकावाच्याया देव्यास्तथा वेदनप्रधानत्वाद्   
विद्याशब्दवाच्यस्याशेषस्य मन्त्रग्रामस्य, अनन्तभट्टारकादिभ्यश्च   
विद्येशेभ्यो मन्त्रचक्रवतीभ्य ईश्वरेण तन्त्रं तज्ज्ञानं च कथितं   
सङ्क्रमणयुक्त्या विमर्शपदं नीतम् । आदरादिति भक्त्युल्लासप्रकर्षात्   
। यद्यपि भगवतो मातृका तदुत्थाश्च मन्त्राः   
परमेशवदभेदेनावभासिता विद्यातत्त्वधाम्नि   
तावदशेषविश्वाभेदव्याप्तिरत्र निमग्नेव स्थितेति   
तामुन्मज्जयितुमीश्वरेण विश्वानुजिघृक्षया ज्ञानसङ्क्रान्तिरत्र   
कर्तृमुपपन्नैव । इतः प्रभृत्यन्तरालसम्बन्धः आसूत्रितः ----   
  
"मयापि तव देवेशि साधिकारं समपीतम्" (८-३६)  
  
इत्येतावत्पर्यन्तो भविष्यति ॥   
  
एवं पश्यन्तीप्रसरणपर्यन्तां शास्त्रस्थितिमुक्त्वा,   
मध्यमाप्रसरणेनाह ----   
  
  
मायानियतिपर्यन्तैस्तस्माद्रुद्रैरवापि तत् ॥ ८-३३ ॥   
  
  
तस्मादिति विद्यातत्त्वचक्रवतीनोऽनन्तभट्टारकादित्यर्थात् ।   
मायानियति पर्यन्तैरिति मण्डलप्रभृतिभिः कञ्चुकवासिभिश्च   
रुद्रैरवापीति सङ्क्रमणयुक्त्यैव ॥ ३३ ॥   
  
ततोऽनन्तरं तदेव ज्ञानं तथैव ----   
  
  
श्रीकण्ठेनेश्वरात् प्राप्तं ज्ञानं परमदुर्लभम् ।   
  
  
अहं हि भगवानीश्वरात्मनः शिवस्य शिष्यः   
मण्डल्याद्यास्त्वनन्तशिष्याः । अत्र मध्ये पुंस्तत्त्वाधिष्ठातारो   
रुद्रा बन्धहेतुतया स्थापिता इति तेषामेतज्ज्ञानशक्तिसङ्क्रान्तिर्न   
कृता ॥   
  
ततोऽपि तथैव ----   
  
  
तेनापि तदधः प्रोक्तं रुद्राणामीश्वरेच्छया ॥ ८-३४ ॥   
  
प्रधानाच्छतरुद्रान्तं दीक्षयित्वा विधानतः ।   
  
ममापि च पुरा दीक्षा तथा चैवाभिषेचनम् ॥ ८-३५ ॥   
  
श्रीकण्ठेन पुरा दत्तं तन्त्रं सर्वार्थसाधकम् ।   
  
  
यद्यपि गुणतत्त्वे श्रीकण्ठनाथः स्थितः, तथाप्यसौ   
शिवशिष्यत्वेन प्रभावातिशयवानिति स्वोर्ध्वस्थप्रकृतिवतीनः   
क्रोधाद्यष्टस्य स्वाधारतत्त्वगतानां च शतरुद्रान्तानां   
रुद्राणामनुग्रहीता । ममापीति कैलासवासिनस्तन्त्रप्रवक्तुर्भगवत   
उमापतेरुक्तिः । तदित्थमनन्ताद्याः   
श्रीकण्ठश्चेश्वरभट्टारकात्मनः शिवस्य शिष्याः,   
मण्डलिनस्त्वनन्तशिष्याः, क्रोधादयः शतरुद्रान्ता उमापतिश्च   
श्रीकण्ठशिष्या इत्यादिष्टं भगवता । तेन यत् खेटकनन्दनेन ---  -  
  
"मण्डलिनः श्रीकण्ठः क्रोधाद्याः शतभवा सवीरेशाः ।   
  
एते कलादियोगात् प्रकटीकृतदृक्क्रियाः परेशेन ॥" (तषम्। ३०)  
  
इत्युक्तम्, तद्यथोक्तानुसारं क्वचित् साक्षात् क्वचित् पारम्पर्येणेति   
व्याख्येयम्, नत्वविशेषेण । दीक्षयित्वेति, अभिषेचनं कृत्वेति च   
शाक्तसमावेशसङ्क्रमणयुक्त्या पूर्वं शाम्भवसमावेशयुक्त्यैव ।   
एवं च नादीक्षितस्य ज्ञानग्रहणे, नाप्यनभिषिक्तस्य   
तद्दानेऽधिकार इत्यादिष्टं भवति ॥   
  
अथैतत्तन्त्रं च तज्ज्ञानं च सङ्क्रमणयुक्त्यैव ----   
  
  
मयापि तव देवेशि साधिकारं समपीतम् ॥ ८-३६ ॥   
  
  
इतः प्रभृति वैखर्याः प्रसरः ॥ ३६ ॥   
  
एवमियतान्तरालाख्यं सम्बन्धं प्रकटीकृत्य, दिव्यान्तमादिशति ----   
  
  
त्वमपि स्कन्दरुद्रेभ्यो ददस्व विधिपूर्वकम् ।   
  
ब्रह्मविष्ण्वन्द्रदेवानां वसुमातृदिवाकृताम् ॥ ८-३७ ॥   
  
लोके सङ्गृह्य नागानां यक्षाणां परमेश्वरि ।   
  
  
विधिर्दीक्षाभिषेकरूपः ॥   
  
दिव्यादिव्यसम्बन्धमाह ----   
  
  
कथयस्व ऋषीणां च…  
  
  
एवं च देव्या विश्वानुग्रहाधिकारार्पणेन भगवता महाकारुणिकत्वं   
परिपोषितम् ॥   
  
अदिव्यं सम्बन्धमाह ----   
  
  
…ॠषिभ्यो मनुजेष्वपि ॥ ८-३८ ॥   
  
  
कथयस्वेति स्थितम् । देवी एव हि पराशक्तिस्वभावा विश्वाधिष्ठात्री   
अनुजिघृक्षारससरसहृदया तत्तदाचार्यदेहमाविश्यानुग्रहं करोति ।   
एवं चादिव्यसम्बन्धपर्यन्तः पर एव सम्बन्धः सर्वत्र प्रपततीं  
त्यभिहितं भवति । तदुक्तम् ----   
  
"…षर्वः परकलामयः ।   
  
महानवान्तरो दिव्यो मिश्रोऽदिव्यश्च तत्परः ॥"  
  
इति त्रिकहृदये ॥ ३८ ॥   
  
उपसंहरति ----   
  
  
एवं तन्त्रवरं दिव्यं सिद्धरत्नकरण्डकम् ।   
  
त्वया गुप्ततरं कार्यं न देयं यस्य कस्यचित् ॥ ८-३९ ॥   
  
  
यद्यपि पूर्वोक्ते सर्वतन्त्रे तवाधिकारो दत्तस्तथापि यदेवं   
निर्णीतनिर्णेष्यमाणपटलगतरहस्यार्थपूर्णत्वाद्   
वरमुत्कृष्टमिदं दक्षिणस्रोतःसमुद्भूतभैरवतन्त्रजातमध्ये   
प्रधानभूतं दिव्यं सर्वभोगापवर्गप्रदं तन्त्रं तत्त्वया   
गूहनीयं ज्येष्ठाशक्तिपातवतामेव प्रकाश्यं नेतरेषामिति शिवम्   
॥ ३९ ॥   
  
आ देवेभ्यः क्रमान्तं निखिलमिदमियच्छासनत्राणरूपं  
	विश्वं यत्सम्प्रसूतं परमशिवपदाल्लोकपर्यन्तमेतत् ।   
  
शास्त्रं वाक्यैकवाक्यस्थितमिव विगलद्भेदविश्रान्तिलब्ध  
स्वच्छस्वच्छन्दधामप्रथनपरमिदं स्तात्समग्रस्य जन्तोः ॥ ॥   
  
इति श्रीस्वच्छन्दतन्त्रे   
श्रीमहामाहेश्वराचार्यवर्यश्रीक्षेमराजविरचितोद्द्योताख्यव्याख्योपेते   
अंशकाधिकारः नाम अष्टमः पटलः ॥ ८ ॥   
  
  
  
  