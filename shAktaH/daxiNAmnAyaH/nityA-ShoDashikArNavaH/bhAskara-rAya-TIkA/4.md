+++
title = "४"

+++
अथ चतुर्थो विश्रामः ।  
  
________  
  
	श्रीगुरुपादुका विजयतेतराम् । एवं सार्धाष्टाविंशत्या   
श्लोकैर्घटितेन तृतीयपटलेन मुद्रास्वरूपं निर्वर्ण्य चक्रसाधने   
सपरिकरे समाप्तेऽवसरप्राप्तं मन्त्रसाधनं विवक्षुस्तस्य   
कूटत्रयात्मकतया ततः पूर्वं विशेषणज्ञानविधयोपस्थितानां   
कूटानां प्रातिस्विकं साधनं वक्तुकामस्तेषां साधनविषये   
तत्स्वरूपनिरूपणायान्येष्वपि विषयेषु प्रश्नमवतारयति द्वाभ्याम्   
  
  
	श्रीदेव्युवाच  भगवन्सर्वमाख्यातं मुद्राणां   
ज्ञानमुत्तमम् ।  
  
वदेदानीं महादेव्या एकैकाक्षरसाधनम् ॥ १ ॥  
  
महाज्ञानं प्रभावं च व्याप्तिं स्थानं भवं लयम् ।  
स्थूलसूक्ष्मविभेदेन शरीरे परमेश्वर ॥ २ ॥  
  
	ज्ञानमिति करणे ल्युट् । महादेव्याः श्रीमहाविद्यायाः ।   
एकैकस्याक्षरस्य कूटस्य साधनं प्रत्येकसिद्धिप्रकारम् । महच्च्   
तज्ज्ञानं च महाज्ञानम् ।   
ज्ञानज्ञेययोरभेदाभिप्रायेणेत्थमुक्तम् । महज्ज्ञानं यस्य तमिति   
वा । ज्ञाने महत्त्वं च स्वसिद्ध्युत्तरं ज्ञातव्यांशानवशेषात् ।   
यस्मिन्विज्ञाते सर्वमिदं विज्ञातं स्यादिति श्रुतेः । प्रभावं   
ज्ञानमाहात्म्यम् । व्याप्तिं विश्वात्मना परिणामम् । स्थानं   
जगतः स्श्चितिम् । भवं जन्म । लयं संहारम् ।   
भवस्थानयोश्छन्दोनुरोधेन वैपरीत्येनोक्तिः । शरीरे इति द्विवचनम् ।   
तेनैत एकादश प्रश्नाः । चकारोऽनुक्तसमुच्चायकः । तेन   
करशुद्ध्यादिविद्यानां साधनादिकमायुधमन्त्रादिकं च   
कथयेत्यर्थः । अत्रेदं बोध्यम्- धौतोऽतिश्वेतः सुसूक्ष्मतमो   
महार्हो महापट इव निर्गुणः   
  
प्। १४८) परशिवः । तस्यैवातिश्वेतेनान्नरसेन सर्वांशे लेपेन   
घनतापादने स एव घटित इत्युच्यते । तत्तुल्यः शक्तियुक्त उच्यते ।   
तत्रैवं करिष्यमाणचित्रानुगुण्येन सूक्ष्माकारेण   
लाञ्छनाल्लाञ्छितो भवति । तत्तुल्यः सूक्ष्मसृष्टिविशिष्टः परशिवः   
सूत्रात्मेत्युच्यते । ततो विविधरञ्जनेन योगाद्रञ्जितः पटो विराट्पुरुषो   
भवति । अत्र परशिवाख्यं परब्रह्म स्वभावादनन्तशक्तिकम् ।   
तदुक्तं ज्ञानवासिष्टे- सर्वशक्ति परं ब्रह्म    
नित्यमापूर्णमव्ययमित्यादि । तद्गतशक्तिकदम्बसमष्टिरेव   
त्रिपुरसुन्दरी । देवात्मशक्तिं स्वगुणैर्विगूढामित्यादिश्रुतिभिः   
शक्तिशक्तिमतोरभेदाच्च न ब्रह्मणो निर्धर्मकत्वभङ्गः । तदुक्तं   
श्रीपद्मपादाचार्यैः  आनन्दो विषयानुभवो नित्यत्वं चेति सन्ति   
धर्माः । अपृथक्त्वेऽपि चैतन्यात्पृथगिवावभासन्त इति । अत एव   
तादृशशक्तिविशिष्ठमेव परं ब्रह्मेति तान्त्रिकसिद्धान्तः । तेन   
शक्तेरपि ब्रह्मकोटावेव निवेशः । सङ्क्षेपशारीरकेऽपि   
  
चिच्छक्तिः परमेश्वरस्य विमला चैतन्यमेवोच्यते । इति ।  
  
	ततश्च शुद्धपटस्येव   
लाञ्छनाद्यसम्भवात्सान्द्रत्वापादिकाया अन्नरसस्थानीयायाः   
शक्तेरेव सृष्टिजनकत्वम् । परशिवस्य सान्निध्यमात्रेणैव   
कारणत्वं यत्तु कारणतावच्छेदकतायाः पर्याय एव । ततश्च   
शिवनिष्ठा शक्तिरेव सृष्ट्यात्मना परिणमते । यथा चास्मिन्पक्षे   
विवर्तवादिभिरुद्भावितानि दूषणान्यलग्नकानि स्युस्तथा   
वरिवस्यारहस्यादौ विस्तरः । अत्रान्नरसस्य पटे सर्वांशेन सम्बन्धो   
जनिष्यमाणसृष्टिद्वयात्मना परिणामश्च व्याप्तिः । लाञ्छनं   
सूक्ष्मं शरीरम् । रञ्जनं स्थूलम् । द्वयोः शरीरयोराद्यक्षणं   
सम्बन्धो भवः । तयोः किञ्चित्कालमवस्थानम् ।   
सूक्ष्मशरीरमेवोत्पत्तिः स्थूलशरीरमेव स्थितिरिति वा । चित्रस्य   
क्षालनेन पुनः पटस्यान्नरसगन्धमात्रविशिष्टत्वेनावस्थानं   
लयः । एवम्प्रकारेण तत्त्वानुभवो महाज्ञानम् । तत्फलरूपो   
मोक्षः प्रभाव इति विवेकः । केचित्तु महाज्ञानं प्रकाशः । प्रभावो   
विमर्शः । व्याप्तिस्तयोः सामरस्यम् । स्थानं परा वाक् । भवः   
पश्यन्ती । लयो मध्यमा । स्थूलशरीरं वैखरीति व्याचक्षते । तत्र   
मूलं मृग्यम् ॥ १ ॥ २ ॥  
  
	श्रीभैरव उवाच  शृणु देवि महाज्ञानं सर्वज्ञानोत्तमं   
परम् ।  
  
येनानुष्ठितमात्रेण भवाब्धौ न निमज्जति ॥ ३ ॥  
  
प्। १४९) सर्वेषां परिणामानां ज्ञानान्यपेक्ष्योत्तमं   
परिणामिविषयकं महाज्ञानम् । परं परतत्त्वविषयकं शृणु ।   
येन ज्ञानेन । अनुष्ठितमात्रेण, उदितमात्रेण । तादृशज्ञानस्य   
सहकार्यन्तरानपेक्षणादिति भावः ॥ ३ ॥  
  
त्रिपुरा परमा शक्तिराद्या ज्ञानादितः प्रिये ।   
स्थूलसूक्ष्मविभेदेन त्रैलोक्योत्पत्तिमातृका ॥ ४ ॥  
  
	सर्वस्य जगतः प्रलयकालस्यावधिपर्यन्तं हि विनष्टप्राणिनां   
कर्माणि सूक्ष्मरूपेणान्तर्निगीर्यैकमेवाद्वितीयं ब्रह्म तिष्ठति ।   
तत्परिपाकवैचित्र्यवशादेव हि सिसृक्षादिरूपा ब्रह्मशक्तिः   
पूर्वमव्यक्ततया स्थिताऽपि तदा व्यक्ती भवति । सेयमेव त्रिपुराख्या   
परमा शक्तिः सृष्टेराद्या प्रथमा कारणभूतेति यावत् ।   
ततोऽप्याद्यं यद्यपि परं ब्रह्मास्ति तथाऽपि   
तत्प्रलयप्रथमक्षणमारभ्य तच्चरमक्षणपर्यन्तं   
विद्यमानमपि न सृष्टिक्षममासीत् । इयं तु सिसृक्षादिरूपा शक्तिः   
स्वयं व्यक्ता सत्युत्तरोत्तरं सृष्टिं व्यधादित्याशयेनास्या   
एवाऽद्यत्वेन व्यपदेशः कृतः । इयं शक्तिरिच्छारूपाऽपि   
निर्विषयकचिन्मात्रभवत्वात्तद्रूपाऽपि भवति । इयमेव हि   
ज्ञेयज्ञात्रादित्रिपुटीकल्पनक्षमेत्यत उक्तं ज्ञानादित इति ।   
ज्ञानज्ञातृज्ञेयरूपत्रिपुटीत इत्यर्थः । अत एव त्रिभ्यः   
पुरेतिव्युत्पत्तिध्वननाय त्रिपुरापदेन विशेष्यनिर्देशः । ज्ञानेति   
भिन्नं पदं त्रिपुराया विशेषणम् । ज्ञानरूपेति तदर्थः । आदित   
इत्यस्य सर्वादिभूताद् ब्रह्मणः सकाशादित्यर्थ इति तु केचित् ।   
ज्ञानेच्छाक्रियात्मकशक्तित्रितयस्याऽद्या   
तत्समष्टिरूपशान्तात्मिकेत्यर्थ इत्यन्ये । सेयं शक्तिः   
स्रक्ष्यमाणसूक्ष्मत्रैलोक्यस्थूलत्रैलोक्ययोरुत्पत्तौ मातृका माता   
तज्जनिकेति यावत् । केचित्तु त्रैलोक्यं विद्याकूटत्रयं तदुत्पादिका   
मातृका स्थूलसूक्ष्मभेदेन वैखरीमध्यमादिभेदेन द्विविधा   
ज्ञानादितो हकाररूपशिवाज्जातेत्यर्थ इत्याहुः ॥ ४ ॥  
  
	ननु प्रलयकालेऽनुपलभ्यमानयोस्त्रैलोक्ययोरुत्पत्तिर्न सम्भवति   
। सम्भवे वा शशशृङ्गादेरपि तथात्वाविशेषादुत्पत्त्यापत्तिरित्यत   
आह   
  
कवलीकृतनिःशेषतत्त्वग्रामस्वरूपिणी ।  
  
	प्रलयकाले कवलीकृता निगीर्णा निःशेषास्तत्त्वग्रामाः   
षट्त्रिंशत्तत्वसमूहा   
  
प्। १५०) येन तादृशस्वरूपवती । ततश्च सूक्ष्मरूपेण   
स्वान्तःस्थितमेव विश्वं सृष्टिकाले प्रकटयति नान्यत् । तदुक्तं   
भगवता वसिष्ठेन   
  
यथाऽण्डान्तर्जले ब(म)ही सर्वाऽस्तीदं तथाऽत्मनि ।  
फलपत्रलतापुष्पशाखाविटपमूलवान् ॥  
वृक्षबीजे यथा वृक्षस्तथेदं ब्रह्मणि स्थितम् । इति ।  
  
	तथा च फलवशेन शशशृङ्गादेः   
संस्काररूपेणाप्यसत्त्वकल्पनया न तदुत्पत्तिप्रसङ्ग इति भावः ।  
  
	ननु निखिलं विश्वं कवलयन्त्याः शक्तेरपि सूक्ष्माकारेण   
परशिव एव निलीनतया सशक्तिकजगत्कारणत्वेनाभ्युपगन्तव्येन   
परेणैवोपपत्तेः किमन्तर्गडुना शक्तिकल्पनेन तद्धेतोरेवास्तु   
तद्धेतुत्वं किं तेनेतिन्यायविरुद्धेनेत्यत आह-  
  
तस्यां परिणतायां तु न कश्चित्पर इष्यते ॥ ५ ॥  
  
	तुशब्दः पूर्वपक्षव्यावर्तक आवश्यकत्वव्यञ्जकश्च ।   
शक्तिपरिणामकल्पनस्याऽवश्यकत्वेन तत एवोपपत्तेः प्रत्युत   
परशिवकल्पनमेव व्यर्थत्वान्नेष्यत इत्यर्थः । अयं भावः    
औपनिषदानां पक्षस्तु परस्य चिद्रूपस्य ब्रह्मणः   
शक्तिर्मायाख्या । सा च जडैव । सैव च जगतः परिणाम्युपादानम् ।   
परं ब्रह्म तु विवर्तोपादानम् । अत एव जगतोऽपि मायिकत्वाज्जडत्वं   
मिथ्यात्वं च । अद्वैतश्रुतयस्तु पारमार्थिकव्यक्तिरेकैवेत्येवम्पराः ।   
सर्वं ब्रह्मेतिसामानाधिकरण्यं तु बाधायामित्यादिः ।   
तान्त्रिकाणां पक्षस्तु-परचिन्निष्ठा या चिच्छक्तिरौपनिषदानामपि   
सम्मता सैवानन्तरूपत्वान्मायेत्युच्यते । पराऽस्य शक्तिर्विविधैव   
श्रूयते । माया चाविद्या च स्वयमेव भवतीत्यादिश्रुतेः । तत्परिणाम   
एव प्रपञ्चः । अत एव च चिद्रूपः । चिद्बिलासः प्रपञ्चोऽयमिति   
ज्ञानवासिष्ठात् । अत एव च सत्योऽपि । सर्वं   
ब्रह्मेतिसामानाधिकरण्यस्यात्यन्ताभेद एव स्वारस्यात् ।   
नचाद्वैतश्रुतिविरोधः । विरोधापादकस्यैकस्य भेदस्यैव   
पिथ्यात्वाङ्गीकारादित्यादिः । प्रकृतिश्च प्रतिज्ञादृष्टान्तानुपरोधात् ।   
आत्मकृतेः परिणामात् । तदनन्यत्वमारम्भणशब्दादिभ्य   
इत्यादिवैयासिकसूत्राणामप्यस्मिन्नेवार्थे स्वरस इति स्पष्टमेव ।  
  
प्। १५१) एवं च पक्षद्वयेऽपि प्रपञ्चकारणतया शक्तेरावश्यकत्वे   
परशिव एवान्तर्गडुत्वान्नौपनिषदैः कल्प्यः । नहि घटं प्रति   
परिणामिमृत्तिकापेक्षया विवर्तरूपं   
किञ्चित्कारणान्तरमुपलभामहे । अत एवैकविज्ञानेन सर्वविज्ञानं   
प्रतिज्ञाय यथा सौम्यैकेन मृत्पिण्डेन   
विज्ञातेनेत्यादिदृष्टान्तप्रदर्शनं श्रुतिषूपपद्यत इति ॥ ५ ॥  
  
	ननु दाहकत्वादिशक्तेर्वह्न्यादिनिष्ठताया दर्शनेन   
धर्मिणमन्तरेण धर्मरूपायाः शक्तेरवस्थानायोगेन   
शक्तित्वनिर्वाहायैव धर्मी परशिवः कल्पनीय इत्यत आह-  
  
परो हि शक्तिरहितः शक्तः कर्तुं न किञ्चन ।  
शक्तस्तु परमेशानि शक्त्या युक्तो यदा भवेत् ॥ ६ ॥  
  
	अयं भावः  न वयं शक्तिव्यसनितया कल्पयामः । अपि तु   
क्षित्यादिप्रपञ्चस्य कार्यत्वेन कारणमन्तरेण तदयोगात् । तार्किका अपि   
क्षित्यादेः सकर्तृकत्वं कार्यतयैवानुमिमते ।   
औपनिपदानामप्ययमेवार्थः सम्मतः ।   
यदाहुर्भूतपञ्चकविवेके विद्यारण्यश्रीपादाः   
  
निस्तत्त्वा कार्यगम्याऽस्य शक्तिर्मायाऽग्निशक्तिवत् ।  
नहि शक्तिं क्वचित्कश्चिद्बुध्यते कार्यतः पुरा । इति ॥  
  
	ततश्च कार्यत्वान्यथानुपपत्त्या कल्प्यमानः परशिवो   
निर्धर्मकश्चेदनुपपत्तेरपरिक्षयात्तत्रैका शक्तिरपि तत्परिक्षयाय   
कल्पनीयैव । उक्तं च देवीभागवते   
  
शक्तिः करोति ब्रह्माण्डं सा वै पालयतेऽखिलम् ।  
इच्छया संहरत्येषा जगदेतच्चराचरम् ॥  
  
न विष्णुर्न हरः शक्रो न ब्रह्मा न च पावकः ।  
न सूर्यो वरुणः शक्ताः स्वे स्वे कार्ये कथञ्चन ॥  
  
तया युक्ता हि कुर्वन्ति स्वानि कार्याणि ते सुराः ।  
कारणं सैव कार्येषु प्रत्यक्षेणावगम्यते ॥ इत्यादि ।  
  
	चितिः स्वतन्त्रा विश्वसिद्धिहेतुरिति शक्तिसूत्रं च । नैवं   
शक्तिकारणतावादिनामस्माकं परशिवस्याकल्पने   
कार्यत्वानुपपत्तेरपरिक्षयोऽस्ति । धर्मत्वानुपपत्तिस्त्वेकस्यैव वस्तुनो   
धर्मधर्म्युभयात्मकत्वकल्पनयाऽपि सुपरिहरा ।   
शक्तिशक्तिमतोरभेदस्यौपनिषदैरप्यङ्गीकारादिति । परः   
शक्तिरहितश्चेन्न कार्यं कर्तुं   
  
प्। १५२) शक्तो भवति । उपादानगोचरापरोक्षचिकीर्षाकृतिमत्त्वस्यैव   
कर्तृत्वरूपतया तस्येच्छाज्ञानाक्रियात्मकशक्तित्रयघटितत्वात् ।   
तादृशशक्तिसहितश्चेत्कार्यक्षमो भवति । नैवं शक्तेः   
शिवसाहित्येऽन्वयव्यतिरेकौ सम्भवतः । अतो न   
परस्याऽवश्यकतेत्यर्थः ॥ ६ ॥  
  
	ननु जगत्कर्तृत्वस्यान्यथोपपत्तावपि कर्मठानां   
कर्मफलदानार्थं ज्ञानिनां   
मोक्षार्थमुपासकानामुपास्त्यर्थं च परशिवः कल्प्यः ।   
कर्मणां जडत्वेन फलदातृत्वायोगात्, निर्गुणस्यैव मुक्तोपसृप्यत्वात्,   
उपास्यमन्तरेणोपासनायोगादित्याशङ्क्य निरस्यति   
  
शक्त्या विना शिवे सूक्ष्मे नाम धाम न विद्यते ।  
ज्ञातेनापि महादेवि शर्म कर्म न किञ्चन ॥ ७ ॥  
  
ध्यानावष्टम्भकाले तु न रतिर्न मनःस्थितिः ।  
  
	उपासना हि नामकीर्तनादिरूपा निर्धर्मकस्य न सङ्गच्छते ।   
शक्यतावच्छेदकलक्ष्यतावच्छेदकयोर्धर्मरूपत्वेन तदभाववति   
नाम्नामप्रवृत्तेः । पदे बोधकत्वशक्तेरिवार्थे बोध्यत्वस्यापि   
शक्तिविशेषरूपतया तदङ्गीकारेणैव तन्निर्वाहे   
लाघवाच्छक्त्यैवोक्तरीत्योपपत्तौ कृतं परशिवेन । शक्त्या   
शक्यतावच्छेदकादिरूपेण धर्मेण । सूक्ष्मे   
प्रवृत्तिनिमित्तशून्यत्वाद्दुर्ज्ञेये, नाम वाचकलक्षकशब्दजातम् ।   
धाम प्रकाशः पदजन्यं ज्ञानम् । न विद्यते न सम्भवतीत्यर्थः ।   
एतेन चक्रराजमध्ये यो बिन्दुर्लिख्यते स कामेश्वरस्य स्वरूपमिति   
रहस्यं ध्वनितम् । तदङ्के देव्या यन्त्रणं   
गुरुमुखैकवेद्यमन्तरेण केवलस्य कामेश्वरस्य न पृथक्पूजनम् ।   
कामेश्वरस्य सूक्ष्मत्वेन नामधामोभयाभावादेव । नेति   
नेतीतिश्रुत्या सर्वनिषेधशेषत्वेनैव तस्य ज्ञेयतया सगुणत्वाभावात्   
। अत एव कामेश्वरायुधानां गत्यन्तराभावेन देव्यायुधैः सहैव   
पूजनमष्टमपटले वक्ष्यति ।  
  
त्रिकोणरूपा योनिस्तु बिन्दुना बैन्दवं भवेत् ।  
कामेश्वरस्वरूपं तद्विश्वाधारस्वरूपकम् ।  
  
	इत्यादीनि तन्त्रान्तरवचनान्यमुमेवार्थं   
प्रतिपादयन्तीत्यन्यदेतत् । ननु कल्पितधर्मसाहित्येन शब्दानां   
प्रवृत्तिस्तज्जन्यज्ञानविषयता च सम्भवत्येव । धर्मेषु   
  
प्। १५३) धर्मिसमानसत्ताकत्वस्यानावश्यकत्वादित्यत आह   
ज्ञातेनापीति । परेणेति शेषः । यथाकथञ्चित्परशिवस्य   
ज्ञानोपपादनेऽपि तादृशज्ञाने मोक्षजनकतायाः कर्मोपयोगस्य   
चायोगः । तादृशज्ञानस्य सार्वदिकत्वेनातिसुलभत्वात् । तमेव   
भान्तमनुभाति सर्वमितिश्रुतेरिति भावः । तथा ज्ञातेन परेण शर्म   
सुखं मोक्षः कर्म च किमपि न भवतीत्यर्थः ।  
  
अत एव  शिवोऽपि शवतां याति कुण्डलिन्या विवर्जितः ।  
शक्तिहीनो हि यः कश्चिदसमर्थः स्मृतो बुधैः ॥  
  
	इति देवीभागवतमुपपद्यते । ननु घटमहं   
जानामीत्यादिज्ञानेषु ब्रह्मणो भानेऽपि सविकल्पकज्ञानस्य   
पुरुषार्थसाधनतां (न)ब्रूमः । किं तु   
सकलधर्मशून्यैकविषयकनिर्विकल्पकस्येत्यत आह-ध्यानेति ।   
शुभाशुभधर्महीनस्यासुन्दरत्वेन तत्र मनसो रतेरयोगान्न   
ध्यानं सम्भवति । बलात्काराद्विना तत्र मनसः प्रवर्तनेऽपि   
कतिपयक्षणस्थायित्वमेव स्यान्न चिरकालस्थितिस्तेन न   
ध्यानस्यावष्टम्भरूपं स्थैर्यं निर्विकल्पसमाध्यपरपर्यायं   
स्यात् । तदभावे तु न पुरुषार्थसिद्धिरिति भावः । सक्तेस्तु   
धर्मधर्म्युभयात्मकत्वेन नाम धाम शर्म कर्म रतिः स्थितिश्चेति   
सर्वमप्युपपद्यत इत्यर्थादुक्तं भवति । अत एव भागवते   
  
एवं सर्वगता शक्तिः सा ब्रह्मेति विविच्यते ।  
सगुणा निर्गुणा चेति द्विविधोक्ता मनीषिभिः ॥  
  
सगुणा रागिभिः सेव्या निर्गुणा तु विरागिभिः ।  
धर्मार्थकाममोक्षाणां स्वामिनी सा निराकुला ॥  
  
ददाति वाञ्छितानर्थानर्चिता विधिपूर्वकम् ॥ इति ॥ ७ ॥  
  
	एवं परशिवमन्तरेण परा शक्तिर्नास्त्येवेति प्रत्यवस्थातारं   
जल्पकथया निरस्येदानीं वादकथामनुसृत्य   
व्याप्तिभवशरीरद्वयप्रश्नान्समाधत्ते   
  
प्रविश्य परमार्गान्तः सूक्ष्माकारस्वरूपिणी ॥ ८ ॥  
  
कवलीकृतनिःशेषबीजाङ्कुरतया स्थिता ॥  
  
	वामा शिवेतिपदद्वयमुत्तरश्लोकस्थमिहैवान्वेति । परः परशिव   
एव मार्गः ।  
  
प्। १५४) स्वव्याप्त्याधारत्वात् । परस्य मार्ग इति वा । परशिवस्य   
यावान्मार्गो व्याप्तिस्थानं तावतः सर्वस्याप्यन्तः प्रवेशेन   
शून्याकारमपि परशिवेन्दुमुच्छूनतापादनेन विद्धतरमिव कृत्वा   
सूक्ष्माभ्यामाकारस्वरूपाभ्यां युक्ता सती कवलीकृतानां   
निःशेषाणां षट्त्रिंशतस्तत्त्वानां यानि बीजानि   
सूक्ष्मशरीररूपाणि यानि च स्थूलशरीराणि तत्तदङ्कुराणि   
तत्तद्रूपतया स्थिता सतीयं शिवा वामेत्युच्यते । वामा विश्वस्य   
वमनादिति व्युत्पत्तिः । अत्राऽकारोऽवयवसंस्थानम् । यथा वृक्षस्य   
पत्रपुष्पफलशाखादिमत्ता । स्वरूपं वृक्षत्वमित्यनयोर्भेदः ।   
पटे गन्धात्मनाऽवस्थितोऽन्नरसो घनतया सर्वं पतं व्याप्य   
पश्चादुत्पत्स्यमानचित्रबिन्दुभावेन तत्पश्चाल्लाञ्छनरूपेण च   
परिणत इवेति भावः ॥ ८ ॥  
  
	एवं व्याप्तिं भवं सूक्ष्मस्थूले शरीरे च कथयित्वा   
स्थानलयप्रश्नौ समाधत्ते   
  
वामा शिवा तथा ज्येष्ठा शृङ्गाटाकारतां गता ॥ ९ ॥  
  
रौद्री तु परमेशानि जगद्ग्रसनरूपिणी ॥  
  
	अङ्कुरादिफलान्तावयवकं यद्रूपं षड्भावविकारेषु   
विपरिणामान्तमेतदात्मना परिणाम एव स्थितिः । इदं च रूपं   
प्रधानत्वाद्वा शिखरवत्सर्वान्त्यत्वाद्वा दलद्वयरूपाङ्कुरस्य   
विषाणसाम्याद्वा शृङ्गपदेन व्यपदिश्यते । ईदृशे रूपेऽटतीति   
शृङ्गाटा देवी । यत्तु शृङ्गाटपदेन त्रिकोणं व्यपदिश्यते   
तत्राप्येषैव व्युत्पत्तिः । विषाणाकाररेखाद्वये तिर्यग्रेखाया अटनात् ।   
चतुर्णां पथां मेलने   
जलोद्भवफलविशेषेऽप्येवमाकारवत्त्वादेव   
निरूढलक्षणेत्यन्यदेतत् । ईदृशदशाप्रवृत्तिनिमित्तवती देवी   
ज्येष्ठेत्युच्यते । एवं प्रपञ्चस्थितिकाले समाप्ते जगतो ग्रासेन या   
संहारं कुरुते सा तादृशप्रवृत्तिनिमित्तकत्वाद्रौद्रीपदेन त्रिपुरैव   
व्यवह्रियत इत्यर्थः । दीपकाचार्यास्तु    
स्वाग्रमारम्येशानाग्नेयान्तं प्रसृप्ते रेखे वामाज्येष्ठे । बिन्दोः   
पूर्वस्यां तिर्यग्रेखा रौद्री । एतत्त्रितयसमष्टिरम्बिका   
शृङ्गाटाकारतां त्रिकोणाकारतां यातेति व्याचक्षते ॥ ९ ॥  
  
	ननु प्रपञ्चोत्पत्तेः पूर्वमेव त्रिपुटीतः पूर्वत्वादस्या युक्तं   
त्रिपुरात्वं न स्फित्यादिदशायामित्याशङ्क्य सर्वदैव   
महादेव्यास्त्रिपुरात्वमनपनोद्यमित्याह द्बाभ्याम्   
  
प्। १५५) एषा सा परमा शक्तिरेकैव परमेश्वरी ॥ १० ॥  
  
त्रिपुरा त्रिविधा देवि ब्रह्मविष्ण्वीशरूपिणी ॥  
ज्ञानशक्तिः क्रियाशक्तिरिच्छाशक्त्यात्मिका प्रिये ॥ ११ ॥  
  
त्रैलोक्यं संसृजत्येषा त्रिपुरा परिकीर्त्यते ॥  
  
	वामाज्येष्ठारौद्र्य एव पुंवेषेणाऽविष्टा ब्रह्मविष्णुरुद्रा   
भवन्ति । तच्छक्तिभूता भारतीपृथिवीरुद्राण्य एव ज्ञानेच्छाक्रिया   
इत्युच्यन्ते । कर्तृत्वशरीरघटिका अप्येता एव तिस्रः ।  
  
तदुक्तम्  या सा शक्तिर्जगद्धातुः कथिता ब्रह्मणः परा ।  
इच्छात्वं तस्य सा देवी सिसृक्षोः प्रतिपद्यते ॥  
  
एवमेतदिति ज्ञेयं नान्यथेति सुनिश्चितम् ।  
ज्ञापयन्ती झटित्यन्तज्ञानशक्तिर्निगद्यते ॥  
  
एवम्भूतमिदं वस्तु भवत्विति यथा पुनः ।  
ज्ञाता तदेव तद्वस्तु कुर्वत्यत्र क्रियोच्यते ॥  
  
	इति मालिनीविजयतन्त्रे । स्वाभाविकी ज्ञानबलक्रिया चेति श्रुतिरपि ।   
अत्र बलमिच्छेति तद्व्याख्यातारः । एतास्तिस्रोऽपि ब्रह्मणः स्वभाव एव   
न ततो भिन्ना इत्यर्थः । ततश्च सृष्टिसमये   
ज्ञानादित्रयरूपत्वादितरकालेष्वपि   
वामादिब्रह्मादित्रयरूपत्वात्त्रिपुरात्वमस्या न व्याहन्यत इति भावः   
। पुरशब्दः शरीरार्थः । त्रीणि पुराणि यस्याः सेति विग्रहः ॥ १० ॥ ११ ॥  
  
	लयकालेऽप्येषा त्रिपुरैवेति द्योतयल्ल।यप्रकारमाह   
सार्धैश्चतुर्भिः   
  
यदोल्लसति शृङ्गाटपीठात्कुटिलरूपिणी ॥ १२ ॥  
  
शिवार्कमण्डलं भित्त्वा द्रावयन्तीन्दुमण्डलम् ।  
तदुद्भवामृतस्यन्दपरमानन्दनन्दिता ॥ १३ ॥  
  
कुलयोषित्कुलं त्यक्त्वा परं पुरुषमेति सा ।  
निर्लक्षणं निर्गुणं च कुलरूपविवर्जितम् ॥ १४ ॥  
  
ततः स्वच्छन्दरूपा तु परिभ्राम्य जगत्पुनः ।  
तेनाऽचारेण सन्तुष्टा पुनरेकाकिनी सती ॥ १५ ॥  
  
प्। १५६) रमते स्वयमव्यक्ता त्रिपुराख्यातिमागता ।  
तत्त्वत्रयविनिर्दिष्टा वर्णशक्तित्रयात्मिका ॥ १६ ॥  
  
	यदा स्थितिकालावधेः समाप्तिस्तदा क्षित्यादिप्रपञ्चस्य   
स्थूलरूपतया प्रथनरूपाच्छृङ्गाटपीठात्कुटिलरूपिणी   
परावर्तमानतया प्रत्यङ्मुखत्वाद्वक्ररूपिणी सती शिवा देवी   
शिवरूपं चार्कमण्डलमुच्छूनबिन्दुकामाख्यं रविमपि भित्त्वा   
तद्रूपं परिहृत्य ततोऽपि प्राक्तनं शून्याकारं   
बिन्दुममृतमयत्वादिन्दुमण्डलमपि विद्राव्य तत्र विद्यमानो यः   
पीयूषस्रावनिभः परमानन्दस्तेन नन्दिता   
तत्समरसभावमापद्यते । एतावाह्नि प्रपञ्चस्य लयप्रकारः ।   
कामकलास्वरूपे हि यो मुखत्वेन परिणममानो बिन्दुः स सूर्यरूपः   
। ततोऽपि सूक्ष्मस्तुरीयबिन्दुस्तु चन्द्ररूप इति तान्त्रिकाणां   
समयरहस्यम् । इममेवार्थं समालोक्त्यलङ्कारेण स्वैरिणीवृत्तान्तं   
स्मारयन्पुनर्वर्णयति  कुलयोषिदिति । कुलं सजातीयसमूहः ।   
साजात्यं चैकज्ञानविषयत्वेन त्रिपुट्याः । तत्सम्बन्धिनी योषित् ।   
स्थूलप्रपञ्चात्मना परिणतेति यावत् । पक्षे कुलीना स्त्री, कुलं   
प्रपञ्चं त्यक्त्वा, पक्षे स्वकीयं सद्वंशमविगणय्य, परं   
पुरुषं परशिवम् । पक्षे जारम् । निर्लक्षणमसाधारणधर्महीनम्,   
पक्षे सामुद्रिकोक्तसुलक्षणहीनम् । निर्गुणं सत्त्वादिगुणत्रयातीतम्,   
पक्षे चातुर्यादिगुणरहितम् । कुलं मातृमेयादि तत्प्रयुक्तं रूपं   
सविषग्रत्वं तेन विवर्जितं निर्विषयचिद्रूपमिति यावत् । पक्षे   
दुष्टवंशोत्पन्नमसुन्दरं च । एति अभेदेन प्राप्नोति । पक्षे तेन सह   
रमते । सृष्टिप्रलययोर्मुहुर्मुहुरावर्तनमाह  तत इति । ततः   
शिवशक्त्योः समरसभावरूपानन्दैकनिकेतनस्य प्रलयस्यानन्तरम् ।   
पुनरपि स्वच्छन्दरूपा स्वैरवृत्तिशीला, स्वेच्छया स्वमित्तौ   
विश्वमुन्मीलयतीति शक्तिसूत्रात् । अत्र स्वपदं चिच्छक्तिपरम् । चितिः   
स्वतन्त्रा विश्वसिद्धिहेतुरिति पूर्वसूत्रे तस्या एवोपक्रान्तत्वात् ।   
जगत्परिभ्राम्य प्रपञ्चात्मनाऽनेकधा परिणता । पुनस्तेनाऽचारेण   
स्वैरिण्याचारेण सन्तुष्टा स्वयमेकाकिनी त्यक्तानेकरूपा । पक्षे   
त्यक्तदास्यादिजना । अव्यक्ता वाङ्मनसयोरगम्या, पक्षे   
जनैरनालोकिता सती रमते सृष्ट्यादिक्रीडाः कुरुते । अव्यक्तत्वमेव   
स्फुटयति  तत्त्वेति । षट्त्रिंशत्तत्त्वानि व्यक्तानि । तानि   
तत्त्वत्रयरूपेणाऽत्मविद्याशिवनामकेन प्रविलापयति ।  
  
प्। १५७) तदुक्तम्  मायान्तमात्मतत्त्वं विद्यातत्त्वं सदाशिवान्तं   
स्यात् ।  
शक्तिशिवौ शिवतत्त्वं तुरीयतत्त्वं समष्टिरेतेषाम् ॥ इति ।  
  
	तथा शब्दसृष्टिमेकपञ्चाशन्मातृकारूपां   
स्वाभिन्नविद्याकूटत्रये प्रविलापयति । कूटानां   
क्रमेणाकथादिहलक्षरूपत्वात् । तथा चक्रसृष्टिं   
शक्तिवृन्दरूपामिच्छाज्ञानक्रियारूपसूक्ष्मशक्तित्रये प्रविलापयति   
। एवं व्यक्ततापरिहारदशायामपि त्रित्रिरूपत्वात्त्रिपुरेतिख्यातिमागता   
। इह ग्रन्थे मूलाधारपीठस्थत्रिकोणगा कुलकुण्डलिनी   
सूक्ष्मरूपेण सुषुम्णामार्गान्तः प्रविश्यानाहतमण्डलस्थं   
रविं भित्त्वा सहस्रारस्थेन्दुमण्डलं विद्राव्याकुलकुण्डलिन्या   
सङ्गता तदुत्थामृतधाराभिराप्यायिता परावृत्य   
स्वस्थानमायातीत्यप्यर्थ उत्तरतन्त्रे वक्ष्यमाणः श्लेषेणोक्तः ॥ १२ ॥   
१३ ॥ १४ ॥ १५ ॥ १६ ॥  
  
	ईदृश्या त्रिपुरया सहाभेदं प्रकृतविद्याया उपदिशति   
  
वागीश्वरी ज्ञानशक्तिर्वाग्भवे मोक्षरूपिणी ।  
कामराजे कामकला कामरूपा क्रियात्मिका ॥ १७ ॥  
  
शक्तिबीजे परा शक्तिरिच्छैव शिवरूपिणी ।  
एवं देवी त्र्यक्षरी तु महात्रिपुरसुन्दरी ॥ १८ ॥  
  
	वाग्भवकामराजशक्तिबीजेषु त्रिषु ज्ञानशक्त्यात्मिका   
वागीश्वरी मोक्षप्रदा, क्रियाशक्त्यात्मिका कामकला कामप्रदा,   
इच्छाशक्त्यात्मिका परा शक्तिर्धर्मप्रदा क्रमेण तिष्ठति ।   
शिवरूपिणी धर्मप्रदा । एवम्प्रकारेण श्रीमहात्रिपुरसुन्दर्येव   
श्रीविद्यारूपेत्यर्थः ॥ १७ ॥ १८ ॥  
  
	इदानीं महाज्ञानप्रभावप्रश्नौ समाधत्ते   
  
पारम्पर्येण विज्ञाता भवबन्धविमोचनी ।  
संस्मृता पापहरणी जप्ता मृत्युविनाशिनी ॥ १९ ॥  
  
पूजिता दुःखदौर्भाग्यव्याधिदारिद्र्यघातिनी ।  
हुता विघ्नौघशमनी ध्याता सर्वार्थसाधिका ॥ २० ॥  
  
	ईदृशं देवीतत्त्वविषयकं महाज्ञानं   
परमशिवादिस्वगुरुपर्यन्ताविच्छिन्नपारम्पर्योपदेशक्रमेण लब्धं   
चेदेव भवबन्धं मोचयति । पुस्तकावलोकनादिनोपायान्तरेण लब्धं   
तु न फलति । प्रत्युतानर्थायैव ।  
  
प्। १५८) पारम्पर्यविहीना ये ज्ञानमात्रेण गर्विताः ।  
तेषां समयलोपेन विकुर्वन्ति मरीचयः ॥  
  
	इत्युत्तरतन्त्रे वक्ष्यमाणत्वात् । पारम्पर्येणेत्युक्त्याः विद्याया   
गुरुमुखात्सप्तविधान्यतमदीक्षापुरःसरमेवोपदेशो ग्राह्य इति   
ध्वनितम् । एवं गुरुमुखाद्विज्ञाय ततः संस्मृता पुनः   
पुनश्चिन्तिता पापं हरति ।   
जपपूजाहोमध्यानैर्मृत्युनाशादिफलप्रदा भवतीत्यर्थः ।   
ज्ञानार्णवेऽप्युक्तम्   
  
एषा विद्या वरारोहे पारम्पर्यक्रमागता ।  
भवबन्धं नाशयति स्मृता पापापहारिणी ॥  
  
जप्ता मृत्युञ्जयेशानि ध्याता सर्वार्थसाधिनी ।  
दुःखदौर्भाग्यदारिद्र्यभयघ्ना पूजिता भवेत् ॥  
  
महाविघ्नौघशमनी हवनान्नात्र संशयः ॥ इति ।  
  
	अत्र विधीयमाना जपहोमादयः स्वतन्त्रा एव । प्रत्येकं   
फलान्वयात् । पुरश्चर्याहोमादयस्तु जपाङ्गमिति सिद्धान्तः । तत्रापि   
समप्रधानत्वं स्वीकृत्य   
राजसूयादिवत्परस्परसाहित्यमात्रमङ्गमित्यपि सुवचम् । अत्र   
प्राञ्चष्टीकाकाराविंशतेः श्लोकानां व्याख्यामतीव विस्तृत्य   
यथेच्छमेव स्वातन्त्र्येण वर्णयन्तोऽत्रत्यपारम्पर्यपदेन   
लोपामुद्रासन्तानकामराजसन्तानदिव्यसिद्धमानवौघतद्भेदादि  
कं बहु विस्तृत्य लिखन्तः स्वोत्प्रेक्षितार्थ ईदृशपरम्परायात इति   
वदन्ति । तत्सर्वं   
प्रामाणिकमप्यक्षरस्वारस्यानाक्रान्तत्वान्मूलानुपयुक्तत्वाद्ग्रन्थ्  
अगौरवभयाच्चोपेक्षितमस्माभिः ॥ १९ ॥ २० ॥  
  
	एवमष्टौ प्रश्नान्समाधायावशिष्टप्रश्नत्रयं समाधित्सुः   
शिष्यावधानायाऽह   
  
एतस्याः शुणु देवेशि बीजत्रितयसाधनम् ।  
  
स्पष्टोऽर्थः ।  
  
तत्राऽदौ वाग्भवबीजसाधनं पुरश्चरणमाह   
  
धवलाम्बरसंवीतो धवलावासमध्यगः ॥ २१ ॥  
  
पूजयेद्धवलैः पूष्पैर्ब्रह्मचर्यरतो नरः ।  
धवलैरेव नैवेद्यैर्दधिक्षीरौदनादिभिः … २२ ॥  
  
प्। १५९) सङ्कल्पधवलैर्वाऽपि यथाकामफलप्रदाम् ।  
सम्पूज्य परमेशानि ध्यायेद्बागीश्वरीं पराम् ॥ २३ ॥  
  
	धवलावासः सौधगृहम् । इदमुपलक्षणं शुक्लाकल्पादेः । अत   
एवोक्तं तन्त्रान्तरे   
  
शुक्लाम्बरपरीधानो गन्धकस्तूरिकायुतः ।  
मुक्ताफलस्फुरद्धारभूषणः शुक्लमाल्यधृत् ॥ इति ।  
  
	ब्रह्मचर्यरतः, अष्टविधमैथुनत्यागी ।   
क्षीरौदनादिभिरित्यादिपदेन घृतगोलकनारिकेलोपकादिपरिग्रहः ।   
धवलपदार्थसङ्ग्रहासमर्थस्य त्वाह  सङ्कल्पेति ।   
यथोपपन्नानेव पदार्थान्धवलत्वेन विभावयेदित्यर्थः । ध्यायेदिति ।   
ध्यायञ्जपेदित्यर्थः । अत्र प्राञ्चः  द्विभुजा श्वेतवर्णा   
बालारूपा पुस्तकाक्षमालाधारिणी ध्येयेत्याहुः । तदिदं   
स्वकपोलकल्पितं तन्त्रान्तरानवलोकनकृतमित्युपेक्ष्यम् । तथाच   
ज्ञानार्णवे   
  
वाग्भवाख्यां जपेद्विद्यां वागीशीं संस्मरन्बुधः ।  
कर्पूरधवलां शुभ्रपुष्पाभरणभूषिताम् ॥  
  
अत्यन्तशुभ्रवसनां वज्रमौक्तिकभूषणाम् ।  
मुक्ताफलामलमणिजपमालालसत्कराम् ॥  
  
पुस्तकं वरदानं च दधतीमभयप्रदाम् ।  
एवं ध्यायेन्महेशानि सर्वविद्याधिपो भवेत् ॥ इति ।  
  
	जपसङ्ख्या तु विशेषादर्शनादक्षरलक्षन्यायेनैकलक्षरूपा   
यावद्विशेषदर्शनं निर्णेया ॥ २१ ॥ २२ ॥ २३ ॥  
  
	एवं सिद्धमन्त्रस्यकाम्यप्रयोगमाह   
  
बीजरूपामुल्लसन्तीं ततोऽनङ्गपदावधि ।  
ब्रह्मग्रन्थिं विनिर्भिद्य जिह्वाग्रे दीपरूपिणीम् ॥ २४ ॥  
  
	ततो मन्त्रसिद्ध्युत्तरं वाग्भवबीजाभिन्नां कुण्डलिनीरूपां   
वागीश्वरीं ब्रह्मग्रन्थिं मूलाधारचक्रोपरि विद्यमानं ग्रन्थिं   
विनिर्भिद्य, अनङ्गोऽशरीरः कामेशात्मा परशिवस्तस्य पदं   
ब्रह्मरन्ध्रं तदवध्युल्लसन्तीमूर्ध्वं यान्तीं ततोऽमृतं   
संस्राव्य  
  
प्। १६०) जिह्वाग्रे ज्योतीरूपतया स्थितां चिन्तयेदित्युत्तरश्लोकस्थेनान्वयः   
। यद्यपि ज्ञानार्णवे   
  
मूलादिब्रह्मरध्रान्तं स्रवत्पीयूषवर्षिणीम् ।  
तस्माज्ज्योतिर्मयीं ध्यायेज्जिह्वाग्रेऽमृतधारिणीम् ॥  
  
पाषाणेन समो वाऽपि मूर्खो जीवसमो भवेत् ।  
  
	इत्यत्र प्रकृततन्त्रे वा कुण्डलिनी न श्रूयते तथाऽपि मूले   
ब्रह्मग्रन्थिविभेदनाल्लिङ्गात्तन्त्रान्तरेऽमृतस्रावोक्त्या च   
साऽनुमीयते । ब्रह्मग्रन्थिपदं ब्रह्मरन्ध्रपरमिति तु केचित् ।   
प्राञ्चस्तु पुरश्चरणकाम्यप्रयोगयोरसंसर्गाग्रहादिदं   
सर्वमेकप्रयोगत्वेन व्याचक्षते । तत्तन्त्रान्तरानाकलनादुपेक्ष्यम् ॥ २४   
॥  
  
	अथ नवभिः श्लोकैरस्य प्रयोगस्य फलं वर्णयति   
  
चिन्तयेन्नष्टहृदयो ग्राम्यो मूर्खोऽतिपातकी ।  
शठोऽपि यः पदं स्पष्टमक्षरं वक्तुमक्षमः ॥ २५ ॥  
  
जडो मूकोऽतिदुर्मेधा गतप्रज्ञो विनष्टधीः ।  
सोऽपि सञ्जायते वाग्ग्मी वाचस्पतिरिवापरः ॥ २६ ॥  
  
	नष्टं कलुषितं हृदयं चित्तं यस्य सः । त्यक्तधैर्य इत्यन्ये ।   
ग्राम्यो नागरिकचातुर्यहीनः । अतिपातकी पातककृतप्रतिबन्धवान् ।   
जडः, अलसः । अतिदुर्मेधा दुःसाधरधारणः । गतप्रज्ञः   
प्रतिमाशून्यः । विनष्टधीर्भ्रान्तबुद्धिरप्यम्परो वाचस्पतिरिव   
वाग्ग्मी सम्यग्जायते ॥ २५ ॥ २६ ॥  
  
सत्पण्डितघटाटोपजेताऽप्रतिहतप्रभः ।  
सत्तर्कपदवाक्यार्थशब्दालङ्कारसारवित् ॥ २७ ॥  
  
वाताहतसमुद्रोर्मिमालातुल्यैरुपन्यसेत् ।  
सुकुमारतरस्फारवृत्तालङ्कारपूर्वकम् ॥ २८ ॥  
  
पदगुम्फैर्महाकाव्यकर्ता देवेशि जायते ।  
  
	सत्पण्डितानां पण्डितोत्तमदिग्गजानां घटा   
समूहस्तस्याऽटोपो गर्वस्तस्य जेता हर्ता ।   
स्वयमप्रतिहताऽकुण्ठिताऽम्लाना वा प्रभा प्रतिभा मुखश्रीर्वा   
यस्य सः । शास्त्रं चतुर्विधं पदशास्त्रं पदार्थशास्त्रं   
वाक्यशास्त्रं वाक्यार्थशास्त्रं चेति ।  
  
प्। १६१) अन्येषां शास्त्राणामिहैवान्तर्भाव इति तु वृत्तचन्द्रोदयादौ   
विवेचितमस्माभिः । तेषामिह पदवाक्यार्थपदेन ग्रहणम् । तेषां   
सत्तर्कत्वं विशेषणम् । वेदाविरुद्धा बाधितयुक्तिमन्तीति तदर्थः ।   
अथवा पदवाक्यपदेनैव तेषां परामर्शः । अर्थशब्द   
उत्तरत्रान्वयी, अर्थालङ्कारशब्दालङ्काराविति । एतेषां सारं   
निष्कर्षं वेत्तीति तथा । सत्पदं तर्कादिषट्के केचिदन्वियन्ति । तत्पक्षे   
पदवाक्यातिरेकेण शब्दः कीदृश इति प्रश्ने ध्वन्यात्मकगीतरूप   
इत्युत्तरं वाच्यम् । वातेति ।   
चण्डवातनिर्धूतोदधितरङ्गसमूहतुल्यैः शब्दैरुपन्यसेत् ।   
शास्त्रनिर्माणमुक्त्वा काव्यनिर्माणमप्याह सुकुमारेति ।   
सौकुमार्यं शब्दगतो गुणविशेषः । वृत्तं   
गुरुलघ्वानुपूर्वीविशेषः । असङ्कारा यमकोपमादयः । पदानां   
गुम्फैर्ग्रथनविशेषैः । महाकाव्यमिति दशानां   
रूपकाणामष्टादशानामुपरूपकाणां   
सङ्कीर्णादीनामप्युपलक्षणम् ॥ २७ ॥ २८ ॥  
  
वेदवेदाङ्गवेदान्तसिद्धान्तज्ञानपारगः ॥ २९ ॥  
  
ज्योतिःशास्त्रेतिहासादिमीमांसास्मृतिवाक्यवित् ।  
पुराणरसवादादिगारुडानेकमन्त्रवित् ॥ ३० ॥  
  
पातालशास्त्रविज्ञानभूततन्त्रार्थतत्त्ववित् ।  
विचित्रचित्रकमादिशिल्पानेकविचक्षणः ॥ ३१ ॥  
  
महाव्याकरणोदारशब्दसंस्कृतसर्वगीः ।  
सर्वभाषारुतज्ञानी समस्तलिपिकर्मकृत् ॥ ३२ ॥  
  
नानाशास्त्रार्थशिक्षादिवेत्ता भुवनविश्रुतः ।  
सर्ववाङ्मयवेत्ता च सर्वज्ञो देवि जायते ॥ ३३ ॥  
  
	वेदा ऋग्वेदादयः कर्मकाण्डाः । वेदाङ्गानि   
च्छन्दःकल्पनिरुक्तानि त्रीणि । अन्येषां पृथग्ग्रहणात् । वेदान्ता   
उपनिषदः । सिद्धान्तः पञ्चाम्नायात्मकं शास्त्रम् । ज्योतिःशास्त्रं   
गर्गाद्यष्टादशसिद्धान्तरूपम् । इतिहासो भारतादिः । आदिना   
रामायणवासिष्ठादिकाव्यानि । मीमांसाः पूर्वोत्तरभक्तिभेदेन   
तिस्रः । स्मृतयो मन्वादिप्रणीताः । वाक्यं वररुचिकृतं लौकिकं वा ।    
पुराणानि षट्त्रिंशत् । रसवादः पारदादिविषयकः । आदिना   
चरकसुश्रुतादि ।  
  
प्। १६२) गारुडमैन्द्रजालम् । पातालशास्त्रं बिलद्वारप्रवेशविषयकम्   
। चित्रकर्म चित्रलेखः । आदिना गृहनिर्माणादिविषयकं   
विश्वकर्मशास्त्रम् ।शिल्पानेकेत्यत्र विशेषणस्य बाहुलकः परनिपातः   
। महाव्याकरणं महाभाष्यादि । सर्वभाषा महाराष्ट्राद्या   
मागध्याद्याश्च । रुतानि पशुपक्षिभाषाः । समस्तलिपयो   
यवनान्यादयोऽष्टादश लिपयः । नानाशास्त्राणि   
जैनबौद्धचार्वाकादीनि । तदर्थं शिक्षादिः, अध्यापनोद्ग्राहणादिः   
पाणिन्यादिशिक्षाप्रातिशाख्यादिर्वा । सर्ववाङ्मयानि यावनादीनि ।   
सर्वज्ञस्त्रिकालज्ञः ॥ २९ ॥ ३० ॥ ३१ ॥ ३२ ॥ ३३ ॥  
  
	वाग्भवसाधनोपसंहारपूर्वकं कामराजसाधनं   
प्रतिजानीते   
  
एवमेतन्महादेवि वाग्भवस्य तु साधनम् ।  
ततस्तु शृणु वक्ष्यामि कामराजस्य साधनम् ॥ ३४ ॥  
  
स्पष्टम् ॥ ३४ ॥  
  
तथा कामकलारूपा मदनाङ्कुरगोचरे ।  
उद्यदादित्यबिम्बाभा समुज्ज्वलवपुः प्रिये ॥ ३५ ॥  
  
स्फुरद्दीपशिखाकारा बिन्दुधाराप्रवर्षिणीम् ।  
  
	अत्र प्राञ्चः सार्धैः सप्तभिः श्लोकैरेकं प्रयोगमाहुः । अन्ये   
तु तथेत्येकेन पदेनैव वाग्भवसाधनधर्मातिदेशं   
वदन्तस्तावतैव कामराजसाधनमुक्तप्रायं मन्यमाना   
इतरांशसर्वमेककाम्यप्रयोगपरत्वेन योजयन्ति । वस्तुतस्तु-आदौ   
सार्धश्लोकेन पुरश्चरणं ततः षड्भिः श्लोकैः काम्यप्रयोगौ द्वौ   
वर्ण्येते इति युक्तम् । ज्ञानार्णवैकवाक्यत्वलाभात् ।  
  
तद्यथा  अथ कामकलासक्तः साधकः परमेश्वरि ।  
रक्तालङ्कारसुभगो रक्तगन्धानुलेपनः ॥  
  
रक्तवस्त्रावृतः सम्यङ्मध्यकामकलात्मना ।  
रक्तपुष्पैश्च विविधैः कुङ्कुमादिभिरर्चयेत् ॥  
  
मूलादिब्रह्मरन्ध्रान्तं स्फुरद्दीपस्वरूपिणीम् ।  
बन्धूककुसुमाकारकान्तिभूषणभूषिताम् ॥  
  
इक्षुकोदण्डपुष्पेषुवरदाभयसत्कराम् ।  
  
प्। १६३) इति ज्ञानार्णवोक्तः पुरश्चर्याप्रकारः । स एवेहोच्यते ।   
मदनाङ्कुरो गोचरो यत्र तन्मदनाङ्कुरगोचरं कामबीजम् । अथवा   
मदनाङ्कुरः कामबीजम् । बीजस्याङ्कुररूपत्वात् । तद्विषये   
कामकलाऽपि तथा वागीश्वरीवत्साधनीया । सा यथा   
स्ववर्णसमानवसनाभरणगन्धपुष्पनैवेद्यादिभिः साधिता   
तथेयमपि स्ववर्णानुगुणैरेव साध्येति यावत् ।   
मदनमन्दिरान्तर्वर्तिमांसविशेषो मदनाङ्कुर इति प्राचां   
व्याख्यानममूलकत्वादनादृत्यम् । पुरश्चरणे वनितामूलाधारे   
रक्तधारावर्षणविभावनाया अप्रस्तुतत्वाच्च । तन्त्रान्तरे   
प्रकृतबीजविषयककाम्यप्रयोगेऽपि तदनुक्तेश्च । प्रकृतदेव्याश्च को   
वर्ण इत्याकाङ्क्षायामाह  उद्यदादित्येति । बिम्बं पक्वतुण्डीफलम् ।   
ताभ्यां सदृशी । सादृश्यं तु रक्तिम्नैव बिम्बपदसमभिव्याहारात्   
। तेनोद्यदादित्यबिम्बमित्येकमेवोपमानं मन्यमानानां   
प्राचामादित्यदीपशिखयोः परस्परविरुद्धत्वादुभयतुल्यता   
कथमित्याक्षिप्य तत्समाधानार्थं व्यवस्थादिकल्पनमपास्तम् ।   
स्फुरन्त्या मूलादिब्रह्मरन्ध्रपर्यन्तं व्याप्ताया दीपकलिकाया   
इवाऽकारो यस्याः । अन्तर्यागे विभाव्यमानतेजस्तन्तुवदिति यावत् ।   
बिन्दोरमृतस्य धारां प्रवर्षतीति तथा । अनया भङ्ग्या   
तन्त्रान्तरोक्तमिहैव सूचितमिति द्रष्टव्यम् ॥ ३५ ॥  
  
	एवं सिद्धमन्त्रस्य काम्ये विनियोगमाह   
  
समस्तभुवनाभोगकवलीकृतजीविता ॥ ३६ ॥  
  
महास्वमहिमाक्रान्तिस्वस्थाहङ्कृतिभूमिका ।  
क्रमेण तु ततोऽनङ्गपर्यन्तं प्रोल्लसन्त्यपि ॥ ३७ ॥  
  
शरीरानङ्गपर्यन्तमेकैवमुभयात्मिका ।  
  
	समस्तभुवनेषु त्रैलोक्य आभोगो विस्तारः   
स्वकीयारक्तकान्तिभरितता । तादृशध्यानमिति यावत् । तेन कवलीकृतानि   
स्ववशे कृतानि जीवितानि समस्तप्राणिनां यया सा । तत्रोपपत्तिमाह    
महेति । महत्या स्वमहिमाक्रान्त्या स्वीयमहत्त्वव्याप्त्या स्वस्थाया   
यथास्थानस्थिताया अचञ्चलाया वाऽहङ्कृतेः पराहन्ताया   
भूमिकाऽधारः । अयं भावः  पुरश्चरणदशायां   
मूलादिब्रह्मरध्रान्तं यो ध्यातः सावयवो रक्ततेजस्तन्तुस्तन्महसा   
सर्वं जगदरुणीकृतं भावयेत् ।  
  
प्। १६४) तेन त्रैलोक्यं वशं भवति । कुतः । स्वविभुत्वस्य   
सर्वत्राऽक्रान्त्या सर्वस्यापि स्वशरीरत्वेन   
सर्वत्राहन्ताबुद्धेरुदयेन स्वशरीरस्येव सर्वशरीराणां   
स्ववशंवदत्वावश्यम्भावात् । ध्वस्ताहङ्कृतीति   
पाठेऽहङ्कृतिशब्देन तत्तत्प्राणिनामहङ्कारा ग्राह्या न   
पराहन्ता । अहं स्वतन्त्रो नान्याधीन   
इत्यभिमानस्यागलितत्वादित्यर्थः । अयं त्रैलोक्यवशीकारफलक एकः   
प्रयोगः । तथाच ज्ञानार्णवे   
  
तदीयकान्तिसिन्दूरभरितं भुवनत्रयम् ।  
चिन्तयेत्परमेशानि त्रैलोक्यं मोहयेत्क्षणात् ॥  
  
राजानो वशमायान्ति पन्नगा राक्षसाः सुराः ।  
कन्दर्प इव देवेशि योषितां मानहारकः ॥  
  
मनसा चिन्तयेद्योषिद्दासीव वशगा भवेत् । इति ।  
  
	अत्र तदीयेत्यस्य   
पूर्वोपक्रान्ततेजस्तन्तुरूपदेवीसम्बन्धीत्यर्थः । राजान इति   
भूलोकस्य पन्नगा राक्षसा इति पातालस्य सुरा इति स्वर्गस्योपलक्षणं   
सत्त्रैलोक्यपदविवरणम् । कन्दर्प इत्यादि चिन्तयेदित्यन्तेन प्रयोगान्तरम् ।   
तस्य फलं योषिदित्यादिनोक्तम् । तत्र चिन्तनीयार्थस्य स्पष्टमकथनेऽपि   
प्रकृततन्त्रे तत्कथयति  क्रमेणेति । तुशब्दः   
पूर्वप्रयोगव्यावृत्त्यर्थः । ततो   
मूलाधारमारभ्यानङ्गपर्यन्तमशरीरकामेश्वरशिवपर्यन्तं   
क्रमेण स्वाधिष्टानादिचक्रक्रमेण प्रोल्लसन्त्यपि प्रकर्षेणोर्ध्वं   
गच्छन्ती पुनरपि ब्रह्मरन्ध्राच्छरीरानङ्गपर्यन्तमायान्ती   
चिन्तनीयेति । स्वाभिलषितायाः स्त्रियाः शरीरे मूलाद्ब्रह्मरन्ध्रान्तं   
तस्मात्पुनर्मूलान्तमेवं पुनः पुनर्यातायातं कुर्वती   
कामकलादेवी चिन्तनीयेति यावत् । अत्र शरीरानङ्गपदेन मदनशरीरं   
शरीरवान्मदन इति वा प्रतिपाद्यते । तच्च   
योनिमण्डलमेवेत्येतद्बलादिदं चिन्तनं स्त्रीशरीर एवेति लभ्यते ।   
एवम्प्रकारेणैकैव देवी, उभयात्मिका प्रयोगभेदेन द्विविधा,   
चिन्तनीयेति शेषः । प्राञ्चस्तु  पुरश्चरणं प्रयोगद्वयं च   
विविच्याजानाना इमाञ्श्लोकान्प्रकारान्तरेण व्याचक्षते ।   
तद्विस्तरभयादनुपयोगाच्च न प्रदर्शितम् । अस्मदुक्तोऽर्थः क्लिष्टोऽपि   
तन्त्रान्तरसंवादादादर्तव्य इति ॥ ३६ ॥ ३७ ॥  
  
	अथ द्वितीयप्रयोगस्य फलमाह   
  
प्। १६५) ततो भवति देवेशि सर्वशृङ्गारमानिनाम् ॥ ३८ ॥  
  
रागिणां साधको देवि बाधको मदनाधिकः ।  
तद्दृष्टिपथगा नारी सुरी वाऽप्यथवाऽसुरी ॥ ३९ ॥  
  
विद्याधरी किन्नरी वा यक्षी नागाङ्गनाऽथवा ।  
प्रचण्डतरभूपालकन्यका सिद्धकन्यका ॥ ४० ॥  
  
ज्वलन्मदनदुःप्रेक्ष्यदहनोत्तप्तमानसा ।  
क्लिन्ना प्रचलितापाङ्गा विमूढा मदविह्वला ॥ ४१ ॥  
  
निवेदितात्मसर्वस्वा वशगा देवि जायते ।  
  
	कामबीजस्य साधको रागिणां सौन्दर्याद्यभिमानवतां   
बाधको भवति । यतोऽयं मदनादप्यधिकः   
सौन्दर्यादिगुणविशिष्टः, अत एव सुरासुरादिकन्यकाः सर्वा अपि   
साधकध्यानोपनीतमदनज्वालादुःसहदहनातितप्तमानसाः सत्यः   
स्खलनेन क्लिन्नवस्त्रा विमूढहृदया मदव्याकुलाः सत्यः   
सर्वस्वमात्मानं च साधकाय समर्प्य दासीभूय वशे   
तिष्ठन्तीत्यर्थः ॥ ३८ ॥ ३९ ॥ ४० ॥ ४१ ॥  
  
	प्रयोगान्तरमाह   
  
चलज्जलेन्दुसदृशी बालार्ककिरणारुणा ॥ ४२ ॥  
  
चिन्तिता योषितां योनौ सङ्क्षोभयति तत्क्षणात् ।  
  
	चञ्चलोदकान्तःप्रतिबिम्बितारक्तचन्द्रमण्डलवदेषैव देवी   
साध्याया योनौ चिन्त्येत्यर्थः ॥ ४२ ॥  
  
	प्रयोगान्तरमाह   
  
सैव सिन्दूरवर्णाभा हृदये चिन्तिता सती ॥ ४३ ॥  
  
सम्मोहोन्मादनाविष्टचित्ताकर्षकरी स्मृता ।  
  
	योषितामित्यनुवर्तते । (तच्च) हृदय इत्यनेनान्वीयते ।   
सम्मोहोन्मादनाविष्टं चित्तं यस्यास्तादृशीं कृत्वा   
तदाकर्षिकेत्यर्थः ॥ ४३ ॥  
  
	प्रयोगान्तरमाह   
  
नियोजिताऽथवा मूर्ध्नि वर्षन्ती रक्तबिन्दुभिः ॥ ४४ ॥  
  
	योषितां मूर्ध्नि शोणितबिन्दून्वर्षन्ती स्थितेव   
चिन्तिताऽप्याकर्षणकरी भवति ॥ ४४ ॥  
  
प्। १६६) धारणासम्प्रयोगेण करोति वशगं जगत् ।  
  
	उक्तरूपाया देव्या दृढध्यानाभ्यासमात्रेणापि   
विश्ववशीकार इत्यपि प्रयोगान्तरम् । प्राञ्चस्तु अनेनार्धद्वयेनैकं   
प्रयोगं व्याचक्षाणाः स्वमूर्धन्येव स्थितां रक्तबिन्दुवर्षिणीं   
दृढं ध्यायेदित्याहुः । तत्तस्या मूर्ध्नि   
स्मरेद्वीजमितिज्ञानार्णवविरोधादुपेक्ष्यम् ।  
  
	अथ रहस्यतरं प्रयोगं वक्तुं प्रतिजानीते   
  
अथान्यं शृणु वक्ष्यामि प्रयोगं भुवि दुर्लभम् ॥ ४५ ॥  
  
येन विज्ञातमात्रेण साधको मदनायते ।  
  
	ज्ञातमात्रेण किमुतानुष्ठितेनेत्यर्थः ॥ ४५ ॥  
  
	सुन्दरीतापिन्यां तृतीयोपनिषद्युक्तं कामकलाचक्रमुपदिशति   
  
कामस्थं काममध्यस्थं कामोदरपुटीकृतम् ॥ ४६ ॥  
  
कामेन कामयेत्कामं कामं कामेषु निक्षिपेत् ।  
कामेन कामितं कृत्वा कामस्थं क्षोभयेद्ध्रुवम् ॥ ४७ ॥  
  
	पञ्चकामेश्वरीमन्त्रे यानि पञ्च बीजानि हृल्लेखा कामबीजं   
वाग्भवं चतुर्थबाणः स्त्रीबीजं चेति । तेषां क्रमेण सञ्ज्ञा   
ज्ञानार्णवे बालान्यासप्रकरणे कथिताः कामो मन्मथः कन्दर्पो   
मकरध्वजो मीनकेतुश्चेति । दक्षिणामूर्तिसंहितायां तु मीनकेतुरिति   
मकरध्वजस्यैव सञ्ज्ञान्तरम् । स्त्रीबीजस्य तु महाकाम इति सञ्ज्ञा ।   
अस्यैव तन्त्रान्तरे मोहन इति सञ्ज्ञा । एवं स्थिते   
कामराजबीजसाधनप्रकरणे पठितस्य   
  
कामं मन्मथमध्यस्थं कुर्यात्कन्दर्पवेश्मगम् ।  
तत्पुटस्थं मीनकेतुं महाकामे समस्तकम् ॥  
  
	इतिसंहिताश्लोकस्यायमर्थः    
पूर्वपूर्वबीजमुत्तरोत्तरबीजेनाऽवेष्टयेदिति । इदमेव च स्पष्टमुक्तं   
तन्त्रान्तरे   
  
कामं प्राणं प्रकुर्वीत मन्मथं कारयेत्तनुम् ।  
कन्दर्पं मन्दिरं कृत्वा द्विधाभूतं च पार्वति ॥  
  
मकरध्वजं न्यसेद्देवि षट्स्थानेष्वस्य सुव्रते ।  
मोहनाभ्यन्तरे कृत्वाऽवेष्टयेत्तस्य मायया ॥ इति ॥  
  
प्। १६७) अस्यार्थः  आदौ कामं हृल्लेखाबीजं विलिख्य तदभितो   
मन्मथं क्लीङ्कारं लिखेत् । तथा सति   
कामोऽन्तःस्थितत्वात्प्राणस्थानीयो मन्मथस्तु   
बहिष्ठत्वाच्छरीरस्थानीयो भवति तत्परितो द्विधाभूतं   
कन्दर्पमे(मैं)कारं लिखेत् । ऐङ्कारस्य त्रिकोणाकारत्वेन   
तद्द्वैगुण्ये षट्कोणता फलति । ततश्च मन्मथं गर्भे संस्थाप्य   
षट्कोणं लिखेदिति सिध्यति । तदिदं प्राणिनो मन्दिरस्थानीयं भवति ।   
ततोऽस्य षट्कोणेषु मकरध्वजं ब्रूं(ब्लूं)बीजं षड्वारं लिखेत्   
। तच्च वचनान्तरात्कोणानां गर्भ एव लेख्यं न बहिर्भागे । तदिदं   
सर्वं मोहनस्य स्त्रीमितिबीजस्याभ्यन्तरे कुर्यात् ।   
स्त्रीबीजाभ्यन्तरेऽपीकारीयरेखाद्वयमध्य एव लेख्यमित्यत उक्तं   
तस्य माययाऽवेष्टयेदिति । केचित्तु  एतद्बहिर्माययाऽध्युष्टवारं   
वेष्टयेदिति व्याख्यन् । तत्र प्रमाणं मृग्यम् ।   
सौभाग्यरत्नाकरकारास्तु  अत्र पञ्चमकूटाक्षरलेखने   
तदक्षरवह्निस्थानगं सकलयन्त्रं यथा भवति तथा   
गुरुमुखाद्विज्ञाय समालेख्यमिति तु सम्प्रदायरहस्यमित्याहुः ।   
तेनैतेषां पक्षे तकाररेफमध्यावकाश एव मकरध्वजान्तं   
समस्तयन्त्रं लेख्यं भवति । ज्ञानार्णवे तु विशेषः   
कामराजकूटसाधनं प्रस्तुत्य   
  
एतत्कामकलाध्यानात्पञ्च कामा वरानने ।  
मोहयन्ति जगत्सर्वं प्रयोगं शृणु पार्वति ॥  
  
पूर्वोक्ताः कामा देवेशि ज्ञातव्याः पञ्चसञ्ज्ञकाः ।  
विदर्भ्याऽद्येन कामेन मन्मथान्तर्गतं कुरु ॥  
  
कन्दर्पसम्पुटं कृत्वा कोणगर्भगतं ततः ।  
मकरध्वजसञ्ज्ञार्णं सर्वमेतद्वरानने ॥  
  
मीनकेतुगतं कुर्यान्मोहयेज्जगतीमिमाम् ।  
त्रैलोक्यमोहनो नाम प्रयोगोऽयं प्रकीर्तितः ॥ इति ।  
  
	अत्र प्रथमिककामबीजेन यो विदर्भ उक्तः स यद्यदि विदर्भो   
द्व्यन्तरः प्रोक्त इतिलक्षणलक्षितो द्वितीयपटले कथितस्तथाऽपि प्रकृते   
ममामुकं वशं कुर्वितिवाक्यस्यैव भुवनेश्वरीगर्भे लेखनमिति   
सम्प्रदाय इति ध्वनितं रत्नाकरे । तल्लेखने तु यद्यपि चत्वारः   
पक्षाः पुरश्चरणकौस्तुभे परमगुरुचरणैः प्रपञ्चिता स्तथाऽपि  
  
प्। १६८) पक्षद्वय एव ते पर्यवस्यन्तीति निरूपितं तृचभास्करेऽस्माभिः   
। एवं च बहुतन्त्रसम्मतैतद्यन्त्रपरत्वेनैव मूलस्थो   
ग्रन्थसन्दर्भो योजनीयः । यथा, कामेन कामनयोपलक्षितः साधको   
यं कामं कामनीयं देवदत्तादिकं कामयेद्वशीकर्तुमिच्छेत्तं   
कामं साध्यं कामस्थं कुर्यात् । पञ्चसु कामेषु   
प्रममोपस्थितहृल्लेखागर्भ उक्तान्यतररीत्या लिखेत् । ततस्तं   
हृल्लेखार्णं द्वितीयस्य कामस्य मन्मथबीजस्य मध्यस्थं कुर्यात् ।   
अथ तं मन्मथार्णं तृतीयकामयोः कन्दर्पयोः   
षट्कोणतामापन्नयोरुदरे गर्भे पुटीकृतं सम्पुटितं कुर्यात् ।   
ततस्तस्य कन्दर्पस्य कामेषु मदनमन्दिरेषु षट्सु योनिषु चतुर्थं   
कामं मकरध्वजं निक्षिपेत् । ततस्तं षट्कोणं कामेन मीनकेतुना   
पञ्चमबीजेन कामितं वेष्टितं कुर्यात् । स्रक्चन्दनादीनां हि   
कामनागर्भेऽवस्थानमेवेच्छाविषयत्वमतः कामितपदस्य   
वेष्टितमित्यर्थो युज्यते । एवं कृत्वा साधकः कामस्थं   
प्रथमैकामान्तर्लिखितं साध्यं ध्रुवं निश्चलमपि   
क्षोभयेद्वशयेदिति । अत्र पञ्चानामपि कामानां   
विशेषसञ्ज्ञान्तरसत्त्वेऽपि यः सामान्यसञ्ज्ञयैव दुर्बोधो   
व्यवहारः स पुनरस्य यन्त्रस्य क इदं कस्मा   
अदादितिश्रुतिगम्यताध्वननेन तस्या अर्थविवरणार्थः। इदं   
साध्यत्वेनाभिमतं वस्तु कः कस्मा अदादिति प्रश्नः । कामः   
कामाय, प्रथमकामो द्वितीयकामायादादित्युत्तरम् । ह्रीम्बीजे स्थितं   
साध्यं क्लीम्बीजे स्थितं भवतीति यावत् । कामो दाता, अयं कामः   
स्वयमप्यस्मै दत्तवान् । कामः प्रतिग्रहीता, तद्दत्तमिदं   
तृतीयकामस्त्रिकोणरूपः स्वयमेव स्वस्य प्रतिकूलो भूत्वा गृहीतवान् ।   
प्रत्यगग्रस्य प्रागग्रत्वमेव प्रातिकूल्यम् । एकोऽप्यैङ्कारो द्विधा   
भूत्वा प्रातिकूल्यं चावलम्ब्य षट्कोणो भूत्वा स्वगर्भे   
सर्वमस्थापयदिति यावत् । कामं समुद्रमाविश ।   
बहुकोणत्वात्तृतीयकाम एव समुद्रः । तदन्तः प्रविशेति चतुर्थं   
कामं प्रति वक्ष्यमाणसम्बोधनपूर्वकमुक्तिः । कामेन त्वा   
प्रतिगृह्णामि कामैतत्ते । हे काम ब्लूङ्कार, एतत्ते कृत्यम् ।   
यत्समुद्रमाविश्यात्वमपि बहुरूपः समुद्र एवाजायथाः । नैव हि   
कामस्यान्तोऽस्ति न समुद्रस्येति श्रुत्यन्तरात् । अतः समुद्रे मर्यादाया   
आवश्यकत्वात्त्वामहं कामेन स्त्रीम्बीजेन प्रतिबध्नामि । एषा ते   
काम दक्षिणा, हे काम कामुक साधक, एषा, एतद्यन्त्रेण साधिता   
स्त्रीव्यक्तिर्वा तव दक्षिणाऽनु  
  
प्। १६९) कूलाऽस्त्वितिश्रुत्यर्थात् । केचित्तु कामं साध्यं कामस्थं    
मूलाधारस्थं विभाव्य ततः काममध्यस्थं स्वाधिष्ठानस्थं   
विभाव्य पश्चात्कामोदरेण मणिपूरोदरेण पुटितं विचिन्त्य तदनु   
कामेनानाहतेन वेष्टितं कामयेच्चिन्तयेत् । ततः कामेषु   
कण्ठवदनभ्रूमध्यललाटब्रह्मरन्ध्रेषु कामं यथेच्छं   
साध्यं क्रमेण निक्षिप्तं विभावयेत् । इति नवसु स्थलेषु   
साध्यविभावनमेकः प्रयोगः । प्रयोगान्तरमाह-कामेन कामितमिति   
। कामेन स्वेच्छयोक्तनवकान्यतमस्थले कामितं चिन्तितं कृत्वा   
कामस्थं स्वेच्छाविषयं क्षोभयेदित्यर्थ इत्याहुः । परे तु कामं   
ह्सीङ्कारं मूलाधारे ब्रह्मरन्ध्रे च सञ्चिन्त्याधस्थेन   
ज्वालाभिर्दह्यमानं साध्यमुपरिस्थेनामृतधाराभिः   
प्लाव्यमानं चिन्तयेत् । एवमेव मन्मथकन्दर्पाभ्यां प्रत्येकं   
दह्यमानं प्लाव्यमानं च चिन्तयेत् । सोऽयं   
कामस्थमित्यादिपदत्रयस्यार्थः । कामेन कामयेत्कामम् ।   
पूर्वोक्तबीजत्रयेण साध्यमुक्तरीत्या वशयेत् । कामं कामेषु   
विक्षिपेत् । मकरध्वजं षडाधारेष्वपि निक्षिप्य दहनाप्लावने कुर्यात्   
। मीनकेतुनाऽनाहत एव साध्यं वेष्टितं कृत्वा कामस्थमिषयं   
क्षोभयेदित्यर्थ इति वदन्ति । तदुभयं शिष्यप्रतारणमात्रमिति   
मनीषिण एव जानन्तु । अन्ये तु  कामराजकूटसाधनप्रकरणे   
पाठाल्लिङ्गादन्यत्र कामपदैः प्रकृतविद्याद्वितीयकूटमेव   
ग्राह्यमित्याहुः ।   
तत्पूर्वोपदर्शितस्पष्टतरज्ञानार्णववचनविरोधादनादेयम् ।   
श्रुतिविरोधोऽपि यथा  अथातः कामकलाचक्रं व्याख्यास्यामो ह्रीं   
क्लीं ऐं ब्लूं स्त्रीं एते पञ्च कामाः सर्वचक्रं व्याप्य वर्तन्ते   
मध्यमं कामं सर्वावसाने सम्पुटीकृत्य ब्लूङ्कारेण व्याप्तं   
सम्पुटषट्चक्रं कृत्वाऽदिमद्वयेन मध्यवर्तिनं साध्यं   
बद्ध्वा भूर्जे यजति तच्चक्रं यो वेत्ति स सकललोकं कर्षति स   
सर्वविषं स्तम्भयति नीलीयुतं च शत्रून्मारयति गतिं स्तम्भयति   
लाक्षायुतं कृत्वा सकललोकं वशी करोतीति । ततश्च मूले क्षोभयेदिति   
पदमाकर्षणादिफलोपलक्षणं व्याख्येयम् ॥ ४६ ॥ ४७ ॥  
  
	कामराजबीजसाधनोपसंहारपूर्वकं शक्तिबीजसाधनं   
प्रतिजानीते   
  
एतद्धि देवदेवेशि कामराजस्य साधनम् ।  
प्रवक्ष्यामि समासेन शक्तिबीजस्य साधनम् ॥ ४८ ॥  
  
स्पष्टम् ॥ ४८ ॥  
  
प्। १७०) वाग्भवादिसाधन इव शक्तिसाधने   
रूपादिकृतविशेषाभावान्मन्त्रसाधनसामान्यप्रकार एवास्याः   
साधने प्रकार इत्यभिप्रेत्य पुरश्चरणे ध्येयदेव्या इच्छाशक्तेः   
स्वरूपनिष्कर्षमात्रमाह   
  
शक्तिबीजस्वरूपा तु सृष्ट्वा संहरते यदा ।  
  
	त्रिपुरसुन्दरि सर्वं जगत्सृष्ट्वा परिपाल्य संहारोन्मुखी यदा   
भवति तदा तादृशसञ्जिहीर्षां प्रवृत्तिनिमित्तीकृत्य   
शक्तिबीजपदवाच्यतां सैव प्रतिपद्यत इत्यर्थः ।   
पुरश्चरणकालेऽस्या ध्यानमुक्तं ज्ञानार्णवे   
  
सृष्टिसंहारपर्यन्तं शरीरे चिन्तयेत्पराम् ।  
स्रवत्पीयुषधाराभिर्वर्षन्तीं विषहारिणीम् ॥  
  
हेमप्रभाभासमानां विद्युन्निकरसुप्रभाम् ।  
स्फुरच्चन्द्रकलापूर्णं कलशं वरदाभये ॥  
  
ज्ञानमुद्रां च दधतीं साक्षादमृतरूपिणीम् । इति ।  
  
	अत्र तन्त्रे कूटत्रयेऽपि ध्यानानुक्तिरुक्तध्यानमात्रेण निर्वाहं   
ध्वनयति ।  
  
	एवं पुरश्चरणमुक्त्वा सिद्धमन्त्रस्य काम्यप्रयोगमाह   
  
सृष्टिसंहारपर्यन्तं शरीरे परिचिन्तयेत् ॥ ४९ ॥  
  
	कुलपद्मादकुलपद्मपर्यन्तं कुण्डलिन्याः प्रयाणं सृष्टिः ।   
अकुलपद्मात्कुलपद्मपर्यन्तं परावर्तनं संहारः । तयोरवधिं   
स्वशरीरे चिन्तयेत् ॥ ४९ ॥  
  
	एतस्य फलमाह त्रिभिः   
  
ततो भवति देवेशि वैनतेय इवापरः ।  
नागानां दर्शनादेव जडीकरणकारकः ॥ ५० ॥  
  
देहिनाममृतासारधीरधाराधरोपमः ।  
स्थिरकृत्रिमशङ्कादिविषोपविषनाशनः ॥ ५१ ॥  
  
दुष्टव्याधिग्रहानीकडाकिनीरूपिकागणैः ।  
भूतप्रेतपिशाचाद्यैस्त्रिनेत्र इव दृश्यते ॥ ५२ ॥  
  
	जङ्गमविषवत्स्थावरादीन्यपि हरतीत्याह  स्थिरेति । स्थिरं   
काकोलादि,   
  
प्। १७१) कृत्रिमं द्रव्ययोगोद्भवम्, शङ्का मयेदं भक्षितमिति   
भ्रमः । तस्याप्युपद्रवकारित्वाद्विषत्वम् । नागादिविषाणि   
महाविषाणि, कृम्यन्तरभवान्युपविषाणि । त्रिनेत्र इवेति तु   
परिकराङ्कुरालङ्कारेण प्रलयकालाग्निसाहित्याभिप्रायगर्भं   
सत्तन्नांशकत्वं ध्वनयति । सुगममन्यत् ॥ ५० ॥ ५१ ॥ ५२ ॥  
  
	अथ कूटत्रयसाध्यं प्रयोगमाह   
  
अथवा येन विद्येयं परिपूर्णा विचिन्त्यते ।  
जन्ममण्डलहृत्पद्ममुखमण्डलमध्यगा ॥ ५३ ॥  
  
केवलैव महेशानि पद्मरागसमप्रभा ।  
तस्याष्टगुणमैश्वर्यमचिरात्सम्प्रवर्तते ॥ ५४ ॥  
  
	कूटत्रयस्य प्रातिस्विकसाधनोत्तरं क्रियमाणाः पूर्वोक्ताः   
प्रयोगा एकैककूटेनैव भवन्ति । अयं तु प्रयोगस्त्रयाणां   
कूटानां मेलनेन भवति । अत एव चैकैककूटस्योक्तरीत्या प्रत्येकं   
कृतपुरश्चरणत्रयस्यैवात्राधिकारः । न पुनः   
सम्पूर्णविद्यापुरश्चरणोत्तरमेवात्राधिकार इति भ्रमितव्यम् ।   
तथात्व उत्तरपटल एव तत्पुरश्चरणस्य कथनीयतापत्तेः । अत   
एवात्राथवेत्युक्तिः केवलैवेत्युक्तिश्च सङ्गच्छते । परिपूर्णा   
विद्येत्युक्तिस्तु कूटत्रयसमुच्चये सत्यर्थात्परिपूर्णैव   
भवतीत्याशयेनेति ज्ञेयम् । अत एवार्णवेऽथ त्रिकूटा सम्पूर्णेत्यत्र   
त्रिकूटेति विशेषणमुक्तार्थद्योतकं सत्सार्थकम् । एतेन पञ्चमपटले   
वक्तुं योग्योऽपि प्रसङ्गात्स्वतन्त्रत्वाच्चेहैव परशिवेनोक्त इति   
समाधानमपास्तम् । अथवेति । प्रत्येकं कूटत्रयं साधितवता   
प्रत्येकं वोक्तरीत्या कूटानि कामनायां विनियोजनीयानि   
वक्ष्यमाणरीत्या समुच्चित्यैव वा विनियोज्यानीत्यर्थः । परिपूर्णा   
परस्परसमुच्चितकूटत्रया । जन्ममण्डलं मूलाधारपद्मम् ।   
हृत्पद्ममनाहतपद्मम् । मुखमण्डलमध्यमाज्ञापद्मम् । एतानि   
त्रीणि स्थानानि गछतीति तथा । त्रिषु स्थलेषु क्रमेण त्रीणि कूटानि   
पद्मरागप्रभाण्येव चिन्तनीयानीत्यर्थः । परं तु   
पूर्वकूटसाधनानन्तरं स्म(स्व)स्थना(ला)वधि स्पष्टं   
चिन्तनीयम् । तृतीयं तु ब्रह्मरन्ध्रावधि ।  
  
प्। १७२) अत एव ज्ञानार्णवे   
प्रत्येककूटमुत्तरोत्तरकूटसाधनानन्तरं स्मर्यते   
  
अथ त्रिकूटा सम्पूर्णा महात्रिपुरसुन्दरी ।  
चिन्तिता साधकस्याऽशु त्रैलोक्यवशकारिणी ॥  
  
क्रमेण नाभिहृद्वक्त्रमण्डलस्थाऽरुणप्रभा ।  
पद्मरागमणिस्वच्छा चिन्तनात्सुरवन्दिते ॥  
  
तस्याष्टगुणमैश्वर्यं सौभाग्यं च प्रजायते ॥ इति ।  
  
  
	अथ नाभिमण्डले वाग्भवचिन्तनोक्तिरुक्तरीत्या   
मूलाधारचिन्तनोक्त्या न विरुध्यते । इदं च   
ऋजुविमर्शिन्यनुसारेणोक्तम् । अर्थरत्नावल्यां तु मूलेऽपि   
नाभिमण्डलेत्येव पाठ आदृतः । केवलैवेति पूर्णविद्यापुरश्चरणं   
वक्ष्यमाणं विनैवेत्यर्थः । अष्टगुणमणिमादिवशित्वान्तम् । ये तु   
कूटत्रयस्य चिन्तने रूपभेदमाहुस्ते तन्त्रान्तराविरोधेऽपि   
प्रकृतप्रयोगे तथात्वे मानाभावादुपेक्ष्याः ॥ ५३ ॥ ५४ ॥  
  
	अथ त्रिकूटाबीजानि प्रत्येकं साधितवतामतिसुलभसाध्यानि   
कतिचित्फलानि पञ्चभिराह-  
  
मनसा संस्मरत्यस्या यदि नामापि साधकः ।  
तदैव मातृकाचक्रे विदितो भवति प्रिये ॥ ५५ ॥  
  
यदैव जपते विद्यां महात्रिपुरसुन्दरीम् ।  
तदैव मातृचक्राज्ञा सङ्क्रामत्यस्य विग्रहे ॥ ५६ ॥  
  
सर्वासां सर्वसंस्थानां योगिनीनां भवेत्प्रियः ।  
पुत्रवत्परमेशानि ध्यानादेव हि साधकः ॥ ५७ ॥  
  
यदा तु परमेशानि परिपूर्णां प्रपूजयेत् ।  
प्रयच्छन्ति तदैवास्य खेचरीं सिद्धिमुत्तमाम् ॥ ५८ ॥  
  
चतुःषष्टिर्यतः कोट्यो योगिनीनां महौजसाम् ।  
चक्रमेतत्समाश्रित्य संस्थिता वीरवन्दिते ॥ ५९ ॥  
  
	एतन्नाम्नो मानसस्मरणमात्रेण   
मातृकाचक्रसारस्वतसमूहविषये विदितो  
  
प्। १७३) ज्ञानवान् । अथ वा मातॄणां मण्डले प्रसिद्ध इत्यर्थः । अस्या   
जपमात्रेण मातॄणामाज्ञा साधके सङ्क्रामति । आज्ञा कलेति केचित् ।   
मन्त्रसिद्धिरित्यन्ये । मातॄणामाज्ञा यथा लोकेष्वप्रतिहता   
तथऽस्यापीत्यपरे । वस्तुतस्तु  ज्ञानार्णवे दीक्षाप्रकरणे   
  
दृष्ट्याऽवलोकयेत्तं तु दृष्ट्या दृष्टिं प्रमेलयेत् ।  
आज्ञासङ्क्रमणं कुर्याद्यावन्निश्चलता भवेत् ॥  
  
	इत्यत्रोक्तमाज्ञासङ्क्रमणनामकं यद्गुरोः कृत्यं तन्मातर   
एव स्वयं कुर्वन्तीत्यर्थः । श्रीगुरुः शिष्यदृष्ट्यन्तः स्वदृष्ट्या   
पश्यन्योगमहिम्ना स्वतनोः सकाशात्स्वचैतन्यं स्वनेत्रद्वारा   
बहिर्निष्काश्य शिष्यनेत्रद्वारा तच्चैतन्यरूपः स्वयं शिष्यस्य मनो   
वेधयेत् । तदिदमाज्ञासङ्क्रमणं गुरुमुखैकवेद्यं रहस्यम् ।   
अस्या ध्यानमात्रात्सर्वासां योगिनीनामस्मिन्पुत्रवात्सल्यं भवति ।   
सर्वसंस्थानां भूजलाकाशपातालादिनिवासिनीनाम् ।   
अस्याश्चक्रपूजनमात्रेण खेचरीसिद्धिः । परिपूर्णां   
प्रपूजयेदित्यनेन तत्प्रतिमायाः पूजा मा प्रसाङ्क्षीदत आह-  
चतुःषष्टिरिति । एकैकमिति शेषः ।   
त्रैलोक्यमोहनादिसर्वानन्दमयान्तचक्रनवके प्रतिचक्रं चतुःषष्टिः   
कोट्यो योगिन्यः सन्तीत्यर्थस्य तन्त्रराजे स्पष्टत्वात् ॥ ५५ ॥ ५६ ॥ ५७ ॥ ५८ ॥ ५९ ॥  
  
	ईदृशस्यैव प्रयोगान्तरमाह   
  
आदौ सम्बन्धिनि पदे मध्ये बीजाष्टकं बहिः ।  
कलां ध्यात्वाऽङ्गनारङ्गे जायतेऽनङ्गवत्प्रियः ॥ ६० ॥  
  
	अत्र यद्यप्यादिमध्यान्तेषु व्यवस्थया किञ्चिद्बिधीयत इति   
वाक्यच्छायया भासते तथाऽपि वृद्धैरन्यथा व्याख्यातम् । आदौ   
सम्बन्धिनि पदे प्रथमनिष्पन्ने चक्रे नवयोनिचक्र इति यावत् ।   
श्रीचक्रलेखनावसरे तावत एवाऽदौ निष्पन्नत्वात् । मध्ये बिन्दुस्थाने ।   
कलां कामकलाम् । बहिरष्टयोनिषु बीजाष्टकं   
वशिन्यादिबीजाष्टकं चेत्येवमङ्गनाया रङ्गे योनिमध्ये विचिन्त्य   
स्वयं तस्या अनङ्गवत्प्रियो भवतीत्यर्थः । ज्ञानार्णवे त्वत्रैव   
श्लोके कामराज इवापर इति चतुर्थश्चरणः पठ्यत इत्येव विशेषः । अत्र   
बिन्दुचिन्तनं नास्ति । कामकलया तस्यापोदितत्वात् ॥ ६० ॥  
  
प्। १७४) एवं कण्ठरवेणोक्तानेकादश प्रश्नान्समाधाय चकारेण   
क्रोडीकृतानन्यान्प्रश्नान्समाधत्ते   
  
करशुद्ध्यादिविद्यानामेकैकं परमेश्वरि ।  
रुद्रयामलतन्त्रे तु कर्म प्रोक्तं मया पुरा ॥ ६१ ॥  
  
	पूर्वमस्मिन्नेव तन्त्र उद्धृतानामपि करशुद्ध्यादिविद्यानां   
पुरश्चरणं काम्यकर्माणि च नात्र कथनीयानि । अस्य तन्त्रस्य   
प्रधानविद्यार्थमेव प्रवृत्तेः । अन्यासामुद्धारमात्रं   
त्वावश्यकं तासामिहाङ्गत्वेन विनियोगात् । रुद्रयामलतन्त्रस्य तु   
बहुदेवताविषयकत्वात्तत्रैवैतासां विद्यानां साधनादिकं कर्म   
मया प्रत्येकं पुरैव कथितं तावन्मात्रोपासकैस्तदेव तन्त्रं   
द्रष्टव्यमिति भावः । एकैकपदं प्रत्येकार्थकम् ।   
रुद्रयामलोक्तस्तासां साधनप्रकारः   
सुन्दर्युपास्तावनुपयुक्तत्वाद्विस्तृतत्वाच्चात्माभिरपि नेह प्रदर्शितः ॥   
६१ ॥  
  
	अथ शिवशक्त्योरायुधबीजान्युद्दिधीर्षुस्तत्प्रभावं वर्णयति   
  
मादनैर्मदनो भूत्वा पाशाङ्कुशधनुःशरैः ।  
क्षोभयेत्स्वर्गभूर्लोकपातालतलयोषितः ॥ ६२ ॥  
  
तथैव शाक्तैर्देवेशि त्रिपुरीकृतविग्रहः ।  
साधयेत्सिद्धगन्धर्वदेवविद्याधरानपि ॥ ६३ ॥  
  
	मदनः शिवकामेश्वरः । तत्सम्बन्धिभिर्मादनैः ।   
शक्तिस्त्रिपुरसुन्दरी तत्सम्बन्धिभिः शाक्तैः ।   
शैवायुधमन्त्रसाधनात्स्त्रियो वश्या भवन्ति ।   
शाक्तायुधमन्त्रसाधनात्पुरुषा इति भावः ॥ ६२ ॥ ६३ ॥  
  
तत्र शाक्ता महावज्रप्रस्तारे जनिताः शराः ।  
मादनास्त्वादिपरतः सर्वाधस्तान्नियोजिताः ॥ ६४ ॥  
  
	महावज्रप्रस्तारनामा तन्त्रविशेषः । तस्मिंस्तन्त्रे,   
सर्वाधस्तात्सर्वमन्त्रोद्धारान्ते, आदिपरतः शाक्ता मादनाश्च   
शरा जनिताः । आदौ शक्तिबाणबीजान्युद्धृत्य   
पश्चाच्छिवबाणबीजान्युद्धृतानीत्यर्थ इति प्राञ्चो व्याचक्षते ।   
वस्तुतस्तु-प्रकृततन्त्र आदिचतुःशतीतः परा या चतुःशती तस्यां   
सर्वान्ते शाक्ताः शरा उद्धृता इत्यर्थः । उत्तरतन्त्रान्त उद्धरिष्यन्त इति   
यावत् ।  
  
प्। १७५) मादनास्तु तन्त्रान्तर उद्धृतास्तत्रैव द्रष्टव्या इति व्याख्यातुं   
युक्तम् । उत्तरतन्त्रान्ते शक्तिबाणबीजानामुद्धारदर्शनात् । तन्त्रान्तरे   
तदुद्धारो यथा   
  
थान्तद्वयं समालिख्य वह्निसंस्थं क्रमेण तु ।  
मुखवृत्तेन नेत्रेण बिन्दुनोपरिभूषितम् ॥  
  
बाणद्वयमिदं प्रोक्तं मादनं भूमिसंस्थितम् ।  
चतुर्थस्वरबिन्द्वाढ्यं नादरूपं वरानने ।  
फान्तं शक्रेण संयुक्तं वामकर्णविभूषितम् ॥  
  
बिन्दुनादसमायुक्तं सर्गवांश्चन्द्रमाः प्रिये ।  
पञ्च बाणानिमान्विद्धि नामानि शृणु पार्वति ॥  
  
क्षोभणो द्रावणो देवि तथाऽकर्षणसञ्ज्ञकः ।  
वश्योन्मादौ क्रमेणैव नामानि परमेश्वरि ॥ इति ।  
  
	अस्यार्थः  थान्तो दकारस्तद्द्वयं वह्निसंस्थं   
रेफारूढं कृत्वा तयोराद्यं मुखवृत्तेनाऽकारेण द्वितीयं तु   
नेत्रेण वामनेत्रेण दीर्घेकारेण योजयित्वा सबिन्दुकौ कुर्यात् । द्रां   
द्रीमिति सिद्धं बीजद्वयम् । मादनं ककारो भूमिसंस्थितं   
लकारारूढं तुर्यस्वरबिन्दुनादैर्युतं क्लीम् । फान्तं बकारः ।   
शक्रेण लकारेण वामकर्णेन षष्ठस्वरेण बिन्दुनादाभ्यां च   
युक्तं ब्लूम् । चन्द्रमाः सकारः सर्गवान्विसर्गसहितः सः । एवं   
पञ्च बीजानि ॥ ६४ ॥  
  
	शिवशक्त्योः पाशबीजे उद्धरति   
  
आद्यन्तगो महापाशः पौरुषेयः प्रकीर्तितः ।  
रुद्रशक्तिः कुण्डलाख्या माया स्त्रीपाश उच्यते ॥ ६५ ॥  
  
	आदिर्मातृकाप्रथमोऽकारस्तस्यान्तग आकारः पौरुषेयः   
पुरुषसम्बन्धी महापाशः । बिन्दुयोगप्राप्तिस्तु पूर्वमेवोक्ता न   
विस्मर्तव्या । रुद्रः शिव एव शक्तिः सामर्थ्यं यस्य स हकार इति केचित् ।   
रुद्रे शक्तिर्यस्य वर्णस्य स रुद्रवाचको हकार इति युक्तम् ।   
कुण्डलवान्कुण्डलः । मत्वर्थीयोऽच्प्रत्ययः । तेन कुण्डली सर्प   
इत्यर्थः । तस्याख्या यस्य तादृशो भुजङ्गेशो भुजङ्गेशो रेफः ।   
श्रीकण्ठादिन्यासे हि रेफस्थाने भुजङ्गेशो न्यस्यते । तेन   
कुण्डलाख्यशब्देन   
  
प्। १७६) रेफो गृह्यते । माया, ईकारः । तेन भुवनेश्वरीबीजमेव   
स्त्रीपाश इत्यर्थ इति प्राञ्चः । वस्तुतस्तु  मायापदेनैव   
सम्पूर्णबीजस्य लाभसम्भवान्नेयं कुसृष्ठिर्युक्ता ।   
कुण्डलाख्येतिस्त्रीलिङ्गानुपषत्तिश्च स्यात् । अतो रुद्रस्यैवापरा शक्तिः   
कुण्डलिनीत्युच्यत । तदभिन्नेति मायायाः स्तुतिः । अथवा कुण्डलं   
दूरीकरणम् । संहार इति यावत् । विषमा कुण्डलनामिवापिता । तदा   
विधिः कुण्डलनां विधोरपीति प्रयोगात् । तेन शिवनिष्ठा   
संहाराख्या शक्तिरित्यर्थः हृञ्हरण इति धातोरेव   
ह्रीम्बीजनिष्पत्तेरिति ॥ ६५ ॥  
  
	चापाङ्कुशावुद्धरति   
  
तुरीयमरुणावर्गे द्वितीयमपि पार्वति ।  
पुंस्त्रीकोदण्डयुगलं कामोऽग्निर्व्यापकोऽङ्कुशः ॥ ६६ ॥  
  
	वशिन्याद्यष्टकेऽरुणावर्गस्तवर्गः । तत्र चतुर्थमक्षरं   
धं शिवधनुः । द्वितीयं थं शक्तिधनुः । कामः ककारः । अग्नी   
रेफः । व्यापकस्त्रयोदशस्वरः सम्प्रदायाद्बिन्दुश्चेत्यर्थ इति   
प्राञ्चः । अत्र व्यापकशब्दस्य त्रयोदशस्वरबोधकत्वे कोशो मृग्यः ।   
वस्तुतस्तु  प्रणवाधिकारे सर्वबीजोत्पादकं चेति   
नन्दनीयमातृकाकोशदर्शनात्प्रणव एवेह   
सर्वोत्पादकत्वाद्व्यापकशब्देन परामृश्यते । तेन बिन्द्वर्थं   
सम्प्रदायोऽपि न प्रार्थनीय इति । एकमेव चेदमङ्कुशबीजं   
स्त्रीपुंसयोरुभयोरपि विशेषानुक्तेरिति प्रामाणिकाः । तेन   
षष्ठस्वरत्रयोदशस्वरभेदेनात्रापि द्वैविध्यं   
वदन्विद्यानन्दनाथः किम्मूलक इति विचार्यम् ॥ ६६ ॥  
  
	अथाऽयुधबीजवन्मुद्राणामपि बीजानि कुतो   
नोद्धृतानीत्याशङ्क्याऽह   
  
मुद्रा यास्त्रिपुरायास्तु देवि सिद्ध्यष्टकान्विताः ।  
ता एव सर्वचक्रेषु पूजाकाले प्रदर्शयेत् ॥ ६७ ॥  
  
	त्रिपुरासम्बन्धिन्यो या मुद्रास्ताः स्वरूपेणैव   
सिद्ध्यष्टकप्रदा न पुनर्मन्त्रसाधनादिसापेक्षतया । अतः   
पूजाकाले प्रतिचक्रं ता एव प्रदर्शयेत् । एवकारेण   
मन्त्रानावश्यकत्वध्वननादमन्त्रकमेव प्रदर्शयेदित्यर्थः ।   
केचित्तु-मुद्राप्रदर्शनविधिमात्रमेतदिति व्याचक्षाणा   
मन्त्रराहित्यसाहित्ययोरुदासीन एवायं श्लोक इति मन्यन्ते । परे तु   
सिद्धयोऽणिमादिदशकम् । अष्टकं ब्राह्म्याद्यष्टकम् ।   
आभ्यामन्विता इत्यनेन तत्पूजनोत्तरकाल उच्यते । प्रपूजयेदित्येव तु   
पाठः ।  
  
प्। १७७) तेन कालविशिष्टमुद्रापूजाविधिरेवायमित्याहुः । परं तु   
प्रकृतपटले मन्त्रसाधनकथनप्रकरणे   
मुद्रादर्शनपूजनविध्योरसङ्गतत्वस्य कः परिहार इति विचार्यम् ।   
सिद्ध्यष्टकान्विता इत्यनेन कालबोधनं क्लिष्टं च । प्रथमपटलान्ते   
मुद्राप्रदर्शनस्याष्टमपटलान्ते तत्पूजनस्य च कथनात्पुनरुक्तं   
च ॥ ६७ ॥  
  
	ननु करशुद्ध्यादिविद्यानां साधनादिप्रकारस्तन्त्रान्तर   
इवेहापि कुतो न वर्ण्यत इत्यत आह   
  
अतः प्रधानविधेयं त्रिपुरा परमेश्वरी ।  
नैतस्याः सदृशी काचिद्विद्या देवेशि विद्यते ॥ ६८ ॥  
  
	अत इति निर्धारणषष्ठ्यास्तसिः । एतत्तन्त्र उद्धृतानामासां   
विद्यानां मध्य इयं त्रिपुरा प्रधानविद्या । अन्या अङ्गभूताः ।   
तेन   
प्रधानविद्योपास्तिप्रकरणेऽङ्गविद्योपास्तिकथनस्यासङ्गतत्वापत्तेस्त्  
आ इह न वर्णिता इति भावः । न केवलमियमास्वेव प्रधाना, अपि तु   
सर्वमन्त्रेष्वपीत्याह  नैतस्या इति ॥ ६८ ॥  
  
	अत एव हरिस्मरयोरेतदुपास्तिकृतमेव   
मोहिनीरूपधारणकर्तृत्वादिरूपं माहात्म्यं   
ब्रह्माण्डपुराणकालिकापुराणयोः क्रमेण स्मर्यत इत्याह   
  
एतामेव पुराऽराध्य विद्यां त्रैलोक्यमोहिनीम् ।  
त्रैलोक्यमोहनं रूपमकार्षीद्भगवान्हरिः ॥ ६९ ॥  
  
कामदेवोऽपि देवेशि महात्रिपुरसुन्दरीम् ।  
समाराध्याभवल्लोके सर्वसौभाग्यसुन्दरः ॥ ७० ॥  
  
	एतच्छ्रलोकद्वयविवरणपर एव भगवत्पादैः सौन्दर्यलहर्यां   
हरिस्त्वामाराध्य प्रणतजनसौभाग्यजननीमिति श्लोक उक्तः । उक्तं च   
ज्ञानार्णवे   
  
एतामाराध्य देवेशि कामः सौभाग्यसुन्दरः ।  
हरिश्च परमेशानि त्रिपुराराधनात्प्रिये ।  
त्रैलोक्यमोहनो भूत्वा स्थितिकर्ताऽभवत्सदा ।  
एतत्समाराधनात्तु ब्रह्मा सृष्टिकरोऽभवत् ॥  
  
चन्द्रसूर्यौ वरारोहे सृष्टिसंहारकारकौ ॥ इति ॥ ६९ ॥ ७० ॥  
  
प्। १७८) एतस्या विद्याया अत्युत्तमत्वादेवात्युत्तमोऽप्यहमस्या   
उपासकोऽस्मीत्याह   
  
मयाऽप्येतद्व्रतस्थेन क्रियतेऽद्यापि सुव्रते ।  
जप्यं त्रिसन्ध्यमेतस्यास्तदेतत्पदसिद्धये ॥ ७१ ॥  
  
	त्रिसन्ध्यं सन्ध्यावन्दनाख्यकर्मत्रयकाले । एतद्व्रतस्थेन   
प्रत्यक्षपरिदृश्यमानस्नानादिनियमयुक्तेन मयाऽपि   
कर्मपाशविनिर्मुक्तेनापि लोकसङ्ग्रहार्थं जप्यं क्रियतेऽतोऽन्येन   
कर्मपाशबद्धेन लोकेनेदृशव्रतग्रहणपूर्वकं   
सन्ध्यावन्दनादिकर्माणि जपविशिष्टानि यावज्जीवं कर्तव्यानि ।   
तद्ब्रह्मरूपं यदेतत्पदं मदभिन्नं स्थानं तस्य सिद्धये   
प्राप्त्यर्थम् । अस्मिंस्तन्त्रेऽयमेव स्नानसन्ध्यादिकर्मविधिः ।   
तदितिकर्तव्यता तु कल्पसूत्राद्ग्राह्येत्युक्तं प्राक् ॥ ७१ ॥  
  
	इदानीं चक्रराजस्यार्चनभेदान्फलसहितानाह   
  
मध्यप्रपूजनाद्देवि वाक्पतिर्जायते नरः ।  
तथैवापरकन्दर्पो बाह्यमध्यान्तपूजनात् ॥ ७२ ॥  
  
सर्वेण सर्वदा सर्वदेवीयुक्तेन पार्वति ।  
साधयेत्खेचरीं सिद्धिमणिमादिगुणान्विताम् ॥ ७३ ॥  
  
इति श्रीनित्याषोडशिकार्णवस्य चतुर्थः पटलः ।  
  
तन्त्रराजे हि पूजाभेदः पञ्चविध उक्तः   
  
पूजाविशेषान्देवेशि शृणु नित्यक्रमोदितान् ।  
अशक्तानां तु विस्तारे तथाऽपत्सु च शस्यते ॥  
  
अन्यथाऽनर्थकादि स्यात्सङ्कोचार्चनमीश्वरि ।  
हेतिभिर्मध्यमाद्यं स्याद्द्वितीयं नवयोनिषु ॥  
  
चतुर्दशारान्मध्यान्ता चतुर्थं प्रोक्तरूपतः ।  
पञ्चमं सर्वदुःखार्तिनाशनं वाञ्छितप्रदम् ।  
तत्प्रकारं तु देवेशि कुरुकुल्लार्चने शृणु ॥  
  
इति पञ्चप्रकाराऽर्चा प्रोक्ता सर्वार्थसिद्धिदा ॥ इति ।  
  
प्। १७९) आयुधादिबिन्द्वन्ता १ वशिन्यादिबिन्द्वन्ता २   
चतुर्दशारादिबिन्द्वन्ता ३ भूगृहादिबिन्द्वन्ता चेति चतुर्विधा पूजा ।   
पञ्चमी पूजा तु कुरुकुल्लापटले वक्ष्यते । सा च   
भूगृहाष्टदलनवयोनिपूजारूपा । आस्वेका सम्पूर्णैव ।   
अन्याश्चतस्रः सङ्क्षिप्ताः । विस्तृतपूजासमर्थस्य सङ्क्षिप्तार्चनेन न   
फलं प्रत्युतानर्थायेति समुदायार्थः । एवं सति मूले विधीयमाने   
मध्यचक्रार्चनबाह्यमध्यार्चनसर्वार्चनभेदेन त्रैविध्ये   
मध्यार्चनपदेनाऽयुधार्चनं नवयोन्यर्चनं वा प्रतिपाद्यत इति   
व्याख्यातुं युक्तम् । तेन यदृजुविमर्शिन्यामुक्तं   
त्रिकोणबिन्दुगतदेवताचतुष्टयमात्रपूजनमेव मध्यपदेनोच्यत इति   
तन्मानाभावादनादेयम् । वस्तुतस्तु षष्ठे पटले   
  
नवयोन्यात्मकमिदं चिदानन्दघनं महत् ।  
चक्रं नवात्मकमिदं नवधाभिन्नमन्त्रकम् ॥  
  
	इति वचनेन नवयोनिचक्रमात्रस्यैव   
त्रैलोक्यमोहनादिसर्वानन्दमयान्तचक्रात्मकताया   
वक्ष्यमाणत्वादिहत्यमध्यपदेन नवयोन्यात्मकं चक्रमेव   
ग्राह्यम् । एवं बाह्यमध्यार्चनपदेन मन्वस्रादिबिन्द्वन्तपूजा   
विवक्षिता । मध्यपदेनं नवयोनिरूपसंहारचक्रस्य बाह्यपदेन   
तद्बहिःस्थितस्थितिचक्रस्य चोपादातुं युक्तत्वात् ।  
  
त्रिकोणे बैन्दवं श्लिष्टमष्टारेऽष्टदलाम्बुजम् ।  
दशारयोः षोडशारं भूगृहं भुवनास्रके ॥  
  
	इति वचनानुगुण्येनास्यैव सर्वचक्रत्वेन पूर्वं व्यवहृतत्वाच्च   
। तेन यत्सुन्दरीमहोदयकारेणोक्तं बाह्यमध्यगतपदेन   
स्थितिचक्रमात्रमुच्यत इति, यदपि रत्नावल्यामुक्तं   
षोडशाराद्यन्तर्दशारान्तविहितं चक्रं मध्यपदेनोच्यते   
षोडशदलाष्टदलपद्ममात्रविनिर्मुक्तं तु   
बाह्यमध्यगतपदेनोच्यत इति, तदुभयमपि परास्तम् । षष्ठे पटले   
वक्ष्यमाणस्य चक्रत्रैविध्यस्याज्ञानेनैवेदृशोक्तेः । तस्य पदस्य   
तावन्मात्रे रूढौ स्वेनापि प्रमाणान्तरस्यालेखनाच्च ।   
प्रथमपक्षे प्रधानदेवतापूजानापत्तेश्च ।   
मध्यान्तेत्यत्रान्तपदमवध्यर्थकम् ।   
बाह्यान्मध्यपर्यन्तमित्यर्थः । सर्वदेवीयुक्तेन, अणिमादिशक्तियुक्तेन   
। स्पष्टमन्यत् । ज्ञानार्णवेऽपि त्रैविध्यमेवोक्तम्   
  
चक्रं समर्चयेद्देवि सकलं नियतव्रतः ।  
बाह्यमध्यगतं वाऽपि मध्यं वा चक्रमर्चयेत् ॥ इति ।  
  
प्। १८०) अत्राऽदौ नवाऽवरणानि । तदभावे मन्वस्रादिषडावरणानि ।   
तदयोगे त्रीण्यावरणानि पूजयेदित्यर्थः । इदं च   
सङ्क्षिप्तार्चनद्वयं प्रथमपटलान्त एव सङ्गतमपि नोक्तम् ।   
तत्रोक्तौ हि चक्रसाधनादिष्वपि तदुत्तरं कथ्यमानत्वादर्चन   
आवरणविकल्पः प्राप्यते । अतो मुख्यपक्ष एव चक्रसाधनादिषु यथा   
स्यादित्येवमर्थं तावन्मात्रस्यैव तत्रोक्तौ मुख्यार्चनसापेक्षेषु   
कर्मसामान्येषु गौणार्चनकथनस्यावसर   
इत्याशयेनात्रैवार्चनविभागः कृत इति सर्वं शिवम् ॥ ७२ ॥ ७३ ॥  
  
इति श्रीभास्करोन्नीते नित्याषोडशिकाम्बुधेः ।  
व्याख्याने सेतुबन्धाख्ये विश्रामोऽभूच्चतुर्थकः ॥ ४ ॥  
  
श्रीगुरुचरणारबिन्दमिलिन्दोऽहम् ॥ श्रीः ॥  
  
