+++
title = "६"

+++
अथ षष्ठो विश्रामः  
  
	एवं सार्धत्रिंशदधिकचतुःशतैःश्लोकैर्बाह्यमेव यागं   
प्रपञ्च्यान्तर्यागं प्रपञ्चेनोपदेष्टुकामः परशिवस्तद्विषयकं   
देवीप्रश्नमवतारयति   
  
	श्रीदेव्युवाच   
  
देवदेव महादेव परिपूर्णप्रथामय ।  
वामकेश्वरतन्त्रेऽस्मिन्नज्ञातार्थास्त्वनेकशः ॥ १ ॥  
  
तांस्तानर्थानशेषेण वक्तुमर्हसि भैरव ।  
  
	द्योतत इति देवः प्रकाशैकस्वभाव इति यावत् । तत्त्वं च   
जीवमात्रेष्वविशिष्टमतस्तेष्वपि देवेत्युक्तम् । तेष्वनुस्यूततया   
क्रीडमान इत्यर्थः । एको देवः सर्वभूतेषु गूढ इत्यादिश्रुतेः । अत   
एव महादेवो महाप्रकाशरूपः । एक एव   
  
प्। १९७) महानात्मा देवतेति निरुक्तात् : आन्महत इत्यात्वम् ।   
महाप्रकाशत्वादेव परिपूर्णप्रथामयः परितः   
सर्वविषयावच्छेदेन पूर्णा व्याप्ता प्रथा विस्तार ज्ञप्तिस्तन्मय   
तद्रूप । ब्रह्ममयं जगदित्यादावभेदेऽपि मयटः प्रयोगात् ।   
ज्ञानैकशरीरत्वे सति सर्वविषयकत्वस्य   
रहस्यजातविषयकत्वव्याप्यत्वात्प्रकटार्थानामिव   
रहस्यार्थानामप्युपदेशे तवैवाधिकार इति   
त्रिभिर्विशेषणैर्ध्वन्योऽर्थ इति परिकरालङ्कारः । वामाः सुन्दरा   
अर्थास्त एवाज्ञाता वामकास्तेषु ईश्वरं तद्विषयज्ञापने समर्थं   
यत्तन्त्रं पूर्वोत्तरचतुःशतीद्वितयात्मकं तत्र । अज्ञाते कप्रत्ययः ।   
अस्मिन्नितिपदेनोत्तरचतुःशत्या अपि वामकेश्वरान्तर्गतत्वद्वारा   
पूर्वोत्तरभागयोरैकशास्त्र्यमिति ध्वनितम् । तेन   
प्रकटरहस्यार्थरूपावान्तरविषयभेदेऽपि   
त्रिपुरसुन्दर्युपास्तिरूपेण विषयैक्यान्न शास्त्रभेद इति भावः । अत एव   
कर्मकाण्डब्रह्मकाण्डार्थप्रतिपादकयोरपि   
पूर्वोत्तरमीमांसयोर्वेदार्थविषयकत्वाविशेषादैकशास्त्र्यमिति   
ध्वनितमेक आत्मनः शरीरे भावादित्यधिकरणे   
शङ्करभगवत्पादैः । सुन्दरा अर्था बहिर्यागान्तर्यागभेदेन   
द्विविधा अप्यज्ञाता एव स्थिताः । तेष्वेक विधा यद्यपि   
ज्ञापितास्तथाऽप्यनेकशोऽद्याप्यज्ञातार्थाः सन्तीति तुशब्देन   
ध्वनितम् । अनेकश इतिशस्प्रत्ययेन रहस्यार्थस्य   
बाहुल्यमुचितमित्यप्युक्तं भवति । बह्वल्पार्थाच्छस्कारकादिति सूत्रे   
वार्तिककृतौचित्यार्थ एव शसो नियमितत्वात् । ये तु पूर्वपटलान्ते कतिपये   
रहस्यार्था उक्तास्ते त्वल्प इत्यप्यनेकश इत्यनेनैव व्यञ्जितम् ।   
एवमधुनाऽपि ये ये   
तावदज्ञातार्थास्तांस्तानर्थान्निःशेषान्वक्तुं योग्योऽसि ।   
अज्ञातार्थास्त्रिविधाः । चक्रसङ्केतमन्त्रसङ्केतपूजासङ्केतभेदात् ।   
तेष्वेकैकोऽपि पुनरवान्तरविषयभेदाद्वैकल्पिकपक्षबाहुल्याच्च   
बहुविधः । तत्र तांस्तानितिवीप्सया त्रिविधा अर्था अपि वक्तव्या इति   
कथितम् । अशेषेणेतिपदेनावान्तरविषयसाकल्यमुक्तम् । तेन सर्वेऽपि   
साङ्केतिकार्थाः प्रत्येकं सर्वांशेन वक्तव्या इत्यर्थः । भैरवः   
सर्वशक्तिभरितः । तथाच शिवसूत्र उद्यमो भैरव इति । वार्तिकमपि   
  
उद्यमोऽन्तःपरिस्पन्दः पूर्णाहम्भावनामकः ।  
स एव सर्वशक्तीनां सामरस्यादशेषतः ॥  
  
प्।१९८) विश्वतोभरितत्वेन विकल्पानां विभेदिनाम् ।  
अलं कवलनेनाषीत्यन्वर्थादेव भैरवः ॥ इति ।  
  
	यद्वा भैरवो भयङ्करः सर्वनियन्तोच्यते । भीषाऽस्माद्वातः   
पवत इति श्रुतेः । महद्भयं वज्रमुद्यतमित्यादिश्रुतावुपात्तस्य   
भयङ्करत्वस्य परब्रह्मलिङ्गतायाः कम्पनाधिकरणे वर्णनात् ।   
भैरवत्वादेव विध्याद्यर्थकं वदेतिलोटं विहाय   
वक्तुमर्हसीत्येवोक्तम् । ब्रूयाच्छिष्याय भक्ताय रहस्यमपि देशिक इति   
वचनेन योग्यगुरूणां योग्यशिष्यायोपदेशस्याऽवश्यकत्वाद्वदेति   
ध्वन्यः ॥ १ ॥  
  
	श्रीभैरव उवाच   
  
शृणु देवि महागुह्यं योगिनीहृदयं परम् ॥ २ ॥  
  
त्वत्प्रीत्या कथयाम्यद्य गोपितव्यं विशेषतः ।  
  
	गुहायां भवं गुह्यं जीवात्मपरमात्मनोरैक्यम् । ऋतं   
पिबन्तौ सुकृतस्य लोके गुहां प्रविष्टौ परमे परार्ध्ये । यो वेद निहितं   
गुहायां परमे व्योमन्नित्यादिश्रुतेः । तत्फलकत्वादुपासनमपि   
गुह्यम् । तच्च बाह्याभ्यन्तरभेदेन द्विविधमपि रहस्यमेव ।   
तयोर्मध्येऽप्यतीव रहस्यत्वान्महागुह्यम् । अत एव परं चतुःशतीतः   
परत्र कथनीयम् । बहिर्यागानुष्ठानपरम्परया   
शुद्धचित्तस्यैवात्राधिकारात् । अत एव वेदेऽप्युपनिषद   
उपासनाकाण्डस्य वेदान्तसञ्ज्ञा ।   
तदर्थप्रतिपादकशास्त्रस्योत्तरमीमांसेति च । योगिनीहृदयनामकं   
योगिन्यास्त्रिपुरसुन्दर्या हृच्चित्तं प्रत्ययते गच्छति प्राप्नोति   
देवीमनोगतमिति यावत् । देव्युपदेशमन्तरेण ज्ञातुमशक्यमिति तु   
ध्वनिः । अतिरहस्यत्वादेवाद्यावधि न कस्यापि कथितम् । अद्यैव तु   
त्वत्प्रीत्या त्वयि स्नेहवशेन मदिच्छाशक्तिरूपायास्तवाऽज्ञाया   
अनतिक्रमणीयतया वा ।  
  
एवं त्वयाऽहमाज्ञप्तो मदिच्छारूपया प्रभो ।  
  
	इति तन्त्रान्ते वक्ष्यमाणत्वात् । अहं कथयामि त्वं शृणु   
विषयान्तरव्यापृतं मनो मा कृथाः । तादृशानां   
दुरवगाहत्वादिति ध्वनिः । अकथनीयस्याप्यस्य कथने हेत्वन्तरमाह    
गोपितव्यमिति । विशेषेभ्यो गोपनीयम् । अविशेषेण सर्वेभ्यो न   
वक्तुमर्हं कतिपयेभ्य एव तु वक्तुं योग्यमित्यर्थः । तव   
सच्छिष्यत्वेन   
  
प्। १९९) त्वय्यगोपनीयत्वात् । ब्रूयाच्छिष्याय भक्ताय रहस्यमपि देशिक   
इति वचनादिति भावः । प्राञ्चस्तु यतो रहस्यं कथयाम्यतस्त्वयाऽपि   
विशेषतो गोपनीयमिति हेतुहेतुमद्भाववैपरीत्येन व्याचक्षते ॥ २ ॥  
  
	इदानीमेतत्तन्त्रं योग्येभ्यः प्रचारयितुमाज्ञापयति   
  
कर्णात्कर्णोपदेशेन सम्प्राप्तमवनीतलम् ॥ ३ ॥  
  
	कर्णाकर्णिकयैवेदं तन्त्रमवनीतलं प्रति सम्यक्प्राप्तं   
कुर्विति शेषः । सम्प्राप्तं यथा स्यात्तथा गोपितव्यं त्वयेति   
पूर्वेणान्वयो वा । अवनी च तलं च तयोः समाहारोऽवनीतलम् । अवनी   
मध्यभुवनम् । तलं तदधोभुवनम् । ऊर्ध्वभुवने स्थित्वैव   
त्वियमुक्तिः । अत एव स्वच्छन्दतन्त्रे प्रश्नोत्तरपरैर्वाक्यैस्तन्त्रं   
समवतारयदिति प्रयोगः ।   
ऊर्ध्वदेशापादानकाधोदेशप्राप्तेरेवावतारपदार्थत्वात् । तेन   
भुवनत्रयेऽप्येतस्य प्रचारं कुर्वित्यर्थः । कर्णादिति ल्यपो लोपे   
पञ्चमी । त्वत्कर्णं प्राप्य त्वन्मुखान्निःसृतं त्वच्छिष्यकर्णं   
प्राप्नोतु । एवमुत्तरत्र । तेन पुस्तकाद्युपायान्तरेण ग्रहणनिषेधो   
ध्वनितः । कुर्वित्यस्याध्याहारादिमन्तरेणैव पूर्वमेव   
सम्प्राप्तमस्तीति व्याख्यानं त्वद्येतिपदस्वारसिकार्थविरुद्धम् ॥ ३ ॥  
  
	ते के के विशेषजना येभ्यो न देयं येभ्यश्च देयं   
तानसाधारणैर्धर्मैर्विशिनष्टि   
  
न देयं परशिष्येभ्यो नास्तिकानां न चेश्वरि ।  
न शुश्रूषालसानां च नैवानर्थप्रदायिनाम् ॥ ४ ॥  
  
	अत्र देयमित्यस्योत्तरत्र त्रिष्वपि चरणेषु प्रत्येकमन्वयः ।   
नञश्चतुर्वारं प्रयोगदर्शनात् । तेनैते चत्वारो निषेधाः । ततश्च   
परशिष्यत्वनास्तिकत्वाशुश्रूषुत्वानर्थप्रदातृत्वाख्याश्चत्वारो   
धर्माः प्रत्येकमनुपदेश्यतावच्छेदका इति सिध्यति । अन्यथा   
धर्मचतुष्क एकद्व्यादिन्युनतायामपि तस्योपदेशग्रहणेऽधिकारः   
स्यात् । एतेन विद्या ह वै ब्राह्मणमाजगाम । गोपाय मा   
शेवधिष्टेऽहमस्मि । असूयकायानृजवेऽयताय न मा ब्रूया वीर्यवती   
तथा स्यामितियास्कलिखितश्रुतौ नकारस्य प्रत्येकमन्वयः कार्य   
इत्युपबृंहितं भवति । विद्या श्रीविद्या ब्राह्मणं ब्रह्माधीते   
ब्रह्म वेद वा ब्राह्मणस्तं प्रत्याजगाम । आगत्योवाच ।   
ब्रह्मशब्दात्तदधीते तद्वेदेत्यण् ।  
  
प्। २००) न शिल्पादिज्ञानयुक्ते विद्वच्छब्दः प्रयुज्यते ।  
मोक्षैकहेतुविद्या च श्रीविद्या नात्र संशयः ॥  
  
	इति ब्रह्माण्डपुराणाद्विद्यापदेन प्रकृतविद्यैव मुख्यतयोच्यते   
। एतत्प्रतिपादकत्वाद्वेदादिविद्या गौण्य उच्यन्ते । सा विद्या किमुवाचेत्यत   
आह  गोपेति । मां गोपाय त्वं तव निधिरस्म्यहम् । मद्गोपनमात्रेण   
तुभ्यं सकलपुरुषार्थान्दास्यामीत्यर्थः । गोपनं नाम कीदृशं   
तदाह-असूयेति । शास्त्रगुप्तश्च योऽभ्यसूयति। अस्ति नास्ति दिष्टं मतिरिति   
ठक् (?) । अनृजु शुश्रूषायां वक्रः । अयतः, असंयतारिषड्वर्गः   
क्रोधलोभाद्यधीन इति यावत् । ईदृशेभ्यो मां न ब्रूयाः ।   
तान्प्रत्यनुक्तौ किं स्यादत आह-वीर्येति । तथा चेद्वीर्यवती   
यथोक्तफलदानसमर्था स्यां तदभावे न स्यामित्यर्थः ।   
उपबृंहितं चेदमात्मपुराणे   
  
ब्रह्मविद्याऽतिसङ्खिन्ना ब्रह्मिष्ठं ब्राह्मणं ययौ ।  
वाराङ्गनासमां मा हि मा कृथाः सर्वसेविताम् ॥  
  
गोपाय मां सहैव त्वं कुलजामिव योषितम् ।  
शेवधिस्त्वक्षयस्तेऽहमिह लोके परत्र च ॥  
  
इत्यारभ्य   
  
निन्दा गुणवतां तद्वत्सर्वदाऽर्जवशून्यता ।  
इन्द्रियाधीनता नित्यं स्त्रीसङ्गश्चाविनीतता ॥  
  
कर्मणा मनसा वाचा गुरौ भक्तिविवर्जनम् ।  
एवमाद्या येषु दोषास्तेभ्यो वर्जय मां सदा ॥  
  
एवं हि कुर्वतो नित्यं कामधेनुरिवास्मि ते ।  
वन्ध्याऽन्यथा भविष्यामि लतेव फलवर्जिता ॥ इत्यन्तेन ।  
  
	एवं च नास्तिकादिसम्बन्धमात्रेण गुरोरपि विद्यानैष्फल्ये   
नास्तिकादीनां तु विद्याप्राप्तावपि सुतरां फलाभाव उक्तः । ततश्च   
नास्तिकादेरुपदेशे फलाभाव एव दूषकताबीजमिति यावत् । अत एव   
तेषामनधिकारव्यवहारः सङ्गच्छते ।   
फलभोक्तृत्वस्यैवाधिकारपदवाच्यत्वात् । कादिमतेऽपि   
सच्छिष्यलक्षणान्त एवंविधो भवेच्छिष्य इतरो दुःखकृद्गुरोरित्युक्त्वा   
गुरुदुःखपदत्वं दूषकताबीजमुक्तम् ।  
  
प्। २०१) कुलार्णवेऽपि  दुष्टान्ववायजं दुष्टमित्यादिना   
त्याज्यशिष्यानुक्त्वोपसंहृतम्   
  
तस्मादेवंविधं शिष्यं न गृह्णीयात्कथञ्चन ।  
यदि गृह्णाति मोहेन तत्पापैर्व्याप्यते गुरुः ॥ इति ।  
  
	तेन शिष्यपापप्राप्तिदूषकताबीजमुक्तं भवति । इत्थं च सति   
यः परशिष्योऽपि सन्नन्यस्मिन्सद्गुरावपि भक्तियुक्तः शुश्रूषया   
वत्सराधिकमुषित आस्तिकत्वादिगुणविशिष्टश्च तस्य परित्यागे किं   
दूषकताबीजं कथं वा तस्यानधिकारः ।   
नचोक्तश्रुतिस्मृतिबलादेवेति वाच्यम् ।   
अनसूयत्वाच्छुश्रूषुत्वादपापत्वाच्च ।  
  
किञ्च  मधुलुब्धो यथा भृङ्गः पुष्पात्पुष्पान्तरं ब्रजेत् ।  
ज्ञानलुब्धस्तथा शिष्यो गुरोर्गुर्वन्तरं श्रयेत् ॥  
  
	इतिवचनविरोधः । परशिष्यत्वस्यैवानधिकारितावच्छेदकत्वे   
गुर्वन्तराश्रयणविध्यसम्भवात् । नच भवन्मतेऽपि   
  
लब्ध्वा कुलगुरुं सम्यङ्न गुर्वन्तरमाश्रयेत् ।  
  
	इतिवचनविरोध इति वाच्यम् । तस्य कौलधर्मलाभे   
वैष्णवादिधर्मोपदेष्टारं   
नाऽश्रयेदिन्त्येवम्परत्वेनाप्युपपत्तेः । अथवा   
कौलधर्माणामतिगहनत्वेन तेषां सर्वेषामेकस्मादेव   
गुरोर्लाभसम्भवेऽपि ततःकिञ्चिदन्यस्मात्किञ्चिदेवं   
बहुगुरूपास्तिर्न कार्येत्यर्थः । एकस्माद्गुरोस्तेषां   
सर्वांशेनालाभे तु गूर्वन्तरादपि ज्ञानं सम्पाद्यमेव   
मधुलुब्ध इति वचनात् । अत एव शक्तिरहस्ये  कौलिके गुरवोऽनन्ता इति ।   
एकगुरूपास्तिरिति कल्पसूत्रमपि ज्ञानपूर्णगुरुलाभपरमेव । नच   
वैष्णवादिमतान्तरप्रवीणगुरोः शिष्यः परशिष्यपदेनोच्यत इति   
वाच्यम् । देवतान्तरभक्तेः पत्युत सुन्दरीभक्त्याधायकत्वेन   
सुन्दरीभक्त्युदये तस्यापि ग्रहीतुं युक्तत्वात् । वस्तुतस्तु   
सुन्दरीदीक्षावतो बहिर्यागप्रवीणस्यान्तर्यागाधिकारविचारे कथं   
देवतान्तरभक्तः परशिष्यपदेन ग्रहीतुं युक्तः । नच कुलार्णवे   
परशिष्यं च पाखण्डं धूर्तं पण्डितमानिनमित्यादिना   
परित्यागं विधाय तस्मिन्गुरौ सशिष्ये तु देवताशाप आपतेदिति विपक्षे   
दण्डविधानादेव तत्त्याग इति वाच्यम्, दूषकताबीजाभावे   
  
प्। २०२) शापस्यापि वक्तुमयुक्तत्वात् । मधुलुब्ध इति   
वचनस्यानवकाशापत्तेरुक्तत्वाच्चेति । चेत् । मैवम् । इह परशिष्यपदेन   
परस्मिन्नेव गुरौ यस्य दृढतरा भक्तिर्न स्वस्मिंस्तस्य ग्रहणात् । नच   
तस्य गुरुभक्त्यभावादेवानधिकारः । पूर्वगुरौ भक्तिसत्त्वेन   
गुरुभक्तिसामान्याभावाभावात् । अथवा परस्य   
गुरोरभिमानदार्ढ्याद्गुर्वन्तराश्रयणे यदि पूर्वगुरोश्चित्तक्षोभः   
स्यात्तादृशशिष्यस्येह परशिष्यपदेन ग्रहणम् ।  
  
हरौ रुष्टे गुरुस्त्राता गुरौ रुष्टे न कश्चन ।  
  
	इति वचनेन गुरुकोपात्मकप्रतिबन्धे सति प्रकृतज्ञानेनापि   
फलानुदयस्य सुवचत्वात् । ततश्च पूर्वगुरोर्यद्यनुमतिस्तदा   
तादृशपरशिष्यायापि सगुणाय वक्तव्यमेव । अत एव कुलार्णवे   
  
मन्त्रागमाद्यमन्यत्र श्रुतं नाथे निवेदयेत् ।  
गुर्वाज्ञया तद्गृह्णीयात्तदनिष्टं विवर्जयेत् ॥  
  
	इति वचनं सङ्गच्छते । नच यदा पूर्वगुरुरल्पज्ञः   
परगुरुसेवां च शिष्यस्य सर्वथा नानुमन्यते तादृशशिष्यस्य का   
गतिरिति वाच्यम् । तदा गुरुद्वयज्ञानतारतम्यनिश्चये सति   
पूर्वगुरोरुत्पथप्रतिपन्नत्वे तत्परित्यागस्यैवारिमन्त्रत्यागस्येव   
कर्तुं युक्तत्वात् ।  
  
गुरोरप्यवलिप्तस्य कार्याकार्यमजानतः ।  
उत्पथप्रतिपन्नस्य परित्यागो विधीयते ॥ इति वचनात् ।  
  
	तारतम्यनिश्चये स्वयमसमर्थश्चेदिह जन्मनि मम   
ज्ञानादृष्टं नास्तीति निश्चित्य पूर्वगुरुमेवोपासीनस्तिष्ठेत् । तदयं   
मथितोऽर्थः  यदि परशिष्यः सकलगुणसम्पन्नः स्वमुपास्ते तदा   
तद्गुरावजीवति निःशङ्कं तं परिगृह्णीयात् । जीवति तु   
तस्मिन्नुत्पथप्रतिपन्ने सति तदनुमतिं विनाऽपि परिगृह्णीयात् ।   
उत्पथमप्रतिपन्ने तु तदनुमत्यैव गृह्णीयादिति । इयं च व्यवस्था   
मूल एव परशिष्येभ्य इति सम्प्रदानचतुर्थ्याऽन्यत्र षष्ठ्या च   
सूचिता । परस्वत्वोत्पादन एव चतुर्थी । तदभावे षष्ठीति ब्राह्मणाय   
वासो ददाति रजकस्य वासो ददातीति प्रयोगयोः सिद्धत्वात् । स्वत्वस्य   
स्वामित्वनिरूपितत्वेन स्वामित्वस्य तज्जन्यफलभोक्तृत्वरूपत्वेन   
  
प्। २०३) च सम्प्रदानत्वतदभावयोरधिकारानधिकारस्वरूप एव   
पर्यवसानात् । ततश्च परशिष्याणां   
स्वदीयमानज्ञानजन्यफलभोक्तृत्वमस्त्यन्येषां नास्तीति   
विभक्तिद्वयेन सूचिते सति न देयमितिनिषेधोऽत्र   
गुर्वनुमतिरहितपरशिष्यविशेषपरोऽन्यत्र सर्वपर इति सिध्यति ।   
प्राञ्चस्तु  ये विद्यान्तरेषु   
पारम्पर्येणाधिगताशेषरहस्यपरमार्थाः   
प्राप्तपूर्णाभिषेकाश्च ते परशिष्या इह विवक्षिता इत्याहुः । तत्र   
विद्यान्तरपदेन कामराजलोपामुद्रादिविद्याविभेदा विवक्षिता उत   
बगलाश्यामलादिविद्याः । नाऽद्यः । तासामभेदस्य   
विद्योद्धारावसर एवोपपादितत्वेन   
तदीयपारमार्थिकरहस्यस्याप्यभेदेन तदधिगमे   
हातव्यार्थाभावेन गुर्वन्तराषेक्षाया एवाभावात् । नान्त्यः ।   
बगलादिशक्त्युपास्तेः सुन्दर्युपास्तिपूर्वभूमिकारूपत्वेन   
तदुपास्त्या सुन्दरीभक्त्युदये सति तस्यापि ग्राह्यत्वात् । अस्यामेव   
विद्यायां पूर्णाभिषेकसदसद्भावाभ्यां व्यवस्था तु   
मानाभावपराहता । यत्तु पूर्णाभिषेककर्ता यो गुरुस्तस्यैव   
पादुकेति वचनं तत्पादुकामन्त्रान्ते गुरुनामयोजनविधौ   
बहुगुरुकस्य विकल्पप्राप्तौ नियामकं सन्न   
भवदभिमतव्यवस्थापनायालम् । यदपि नास्तिकानां न देयमित्यर्थे   
गीतावचनं लिख्यते न बुद्धिभेदं जनयेदज्ञानां   
कर्मसङ्गिनमिति तदपि चिन्त्यम् । नास्तिककर्मठयोरत्यन्तं भेदात् ।   
गुरुशुश्रूषा श्रोतुमिच्छा निरूढलक्षणया गुरुसेवोच्यते । तस्याः   
प्रायेण गुर्वाज्ञावाक्यशुश्रूषापूर्वकत्वात् । तद्विषयेऽलसानां   
विमुखानाम् । अनर्थोऽनिष्टं तत्प्रदायिनां रिपूणाम् । अत एवेन्द्रेण   
प्रतर्दनाय ब्रह्मविद्योपदेशे सन्देहः कृतः । यद्यप्यस्मिन्गुणाः   
सन्ति तथाऽप्येष रिपुर्हि न इत्युक्तमात्मपुराणे । यद्वा, अर्थो धनम् ।   
तत्प्रदायिभिन्ना अनर्थप्रदायिनस्तेषाम् । गुरुशुश्रूषया विद्या   
पुष्कलेन धनेन वेति वचनात् ॥ ४ ॥  
  
परीक्षिताय दातव्यं वत्सरोर्ध्वोषिताय च ।  
एतज्ज्ञात्वा वरारोहे सद्यः खेचरतां व्रजेत् ॥ ५ ॥  
  
	वत्सरोर्ध्वेति परीक्षायोग्यकालोपलक्षणम् । शीलं संवसता   
ज्ञेयं तच्च कालेन भूयसेतिवचनान्तरानुगुण्यात् । तेन तन्त्रान्तरे   
वत्सरत्रयपरीक्षोक्तिर्व्याख्याता । एतद्वक्ष्यमाणं सङ्केतत्रयम् । खे   
परमे व्योम्नि चरतीति खेचरी देवी   
  
प्। २०४) तस्या भावः खेचरता । त्वतलोर्गुणवचनस्येति पुंवद्भावः ।   
तथा च शिवसूत्रं विद्यासमुत्थाने स्वाभाविके खेचरीमुद्रा   
शिवावस्थेति । इदं च व्याख्यातं वार्तिककारैः   
  
विद्यायाः प्राक्समाख्यातरूपायाः शङ्करेच्छया ।  
स्वाभाविके समुत्थाने समुल्लासे स्वभावजे ॥  
  
अवस्था या शिवस्यान्तरवस्थातुरभेदिनी ।  
स्फुरत्तामेव सम्पूर्णस्वानन्दोच्छलनात्मिकाम् ॥  
  
मुदं रातीत्यतो मुद्रा खेचरी चिन्नभश्चरि ।  
व्यज्यते साधकस्यास्या विश्वोत्तीर्णस्वरूपिणः ॥ इति ।  
  
	यो वेद निहितं गुहायां परमे व्योमन्नितिश्रुतिश्च । ततश्च य एव   
तन्महागुह्यं वेद स महागुह्यमेव भवतीत्यर्थः । ब्रह्म वेद   
ब्रह्मैव भवतीति श्रुतेः ॥ ५ ॥  
  
	शास्त्रोत्तरार्धमारभते   
  
चक्रसङ्केतको मन्त्रपूजासङ्केतकौ तथा ।  
त्रिविधस्त्रिपुरादेव्यः सङ्केतः परमेश्वरि ॥ ६ ॥  
  
यावदेतन्न जानाति सङ्केतत्रयमुत्तमम् ।  
न तावत्त्रिपुराचक्रे परमाज्ञाधरो भवेत् ॥ ७ ॥  
  
	चक्रं शक्तिसमूहस्तस्य सङ्केतो रहस्यं रूपम् ।   
मन्त्रपूजयोः सङ्केतकौ मन्त्रसङ्केतकः पूजासङ्केतकश्चेत्यर्थः   
। द्वन्द्वान्ते श्रूयमाणं पदं प्रत्येकमभिसम्बध्यते । त्रिषु   
कप्रत्ययस्त्वज्ञातार्थकः । सङ्केतत्रयज्ञाने ब्रह्म   
भवतीत्यन्वयमुक्त्वा व्यतिरेकमाह-यावदिति । त्रिपुराचक्रे   
त्रैपुरशक्तिसमूहमध्ये । परमा च साऽज्ञा च परमाज्ञा   
वेदान्तर्गतविधिनिषेधात्मकलिङादिवाच्या यां शब्दभावनेति   
भीमांसका मन्यन्ते । सा हि त्रिपुरसुग्दर्याज्ञारूपैवेति समर्थितं   
मीमांसावादकौतूहलेऽस्माभिः । उक्तं च कूर्मपुराणे   
हिमवन्तं प्रति भगवत्या   
  
ममैवाऽज्ञा परा शक्तिर्वेदसञ्ज्ञा पुरातनी ।  
ऋग्यजुःसामरूपेण सर्गादौ सम्प्रवर्तते ॥ इति ।  
  
प्। २०५) तस्या धर आश्रयो देव्येव । एतदज्ञाने देवीस्वरूपो न   
भवेदित्यर्थः । निजसंविद्देवताचक्रेश्वरत्वप्राप्तिरिति शक्तिसूत्रे ।   
शुद्धविद्योदयाच्चक्रेशत्वसिद्धिरिति शिवसूत्रेऽप्ययमेवार्थः   
प्रतिपादितः ॥ ६ ॥ ७ ॥  
  
	तत्राऽदौ चक्रवासनां वक्तुं पूर्ववर्णितं चक्रमनूद्य   
शिष्यावधानाय प्रतिजानीते   
  
तच्छक्तिपञ्चकं सृष्ट्या लयेनाग्निचतुष्टयम् ।  
पञ्चशक्तिचतुर्वह्निसंयोगाच्चक्रसम्भवः ॥ ८ ॥  
  
एतच्चक्रावतारं तु कथयामि तवानघे ।  
  
	शक्तित्रिकोणैः पञ्चभिर्वह्नित्रिकोणैश्चतुर्भिश्च   
मिलितैर्मध्यचक्रमात्रमुत्पन्नं तासां नवयोनीनां   
संवेष्टनरूपात्संयोगादर्थात्पद्मद्वयभूगृहैः । तेन   
पूर्णचक्रस्य नवावयवकस्य यस्य सम्भवस्तदेतच्चक्रावतारं   
रेखारूपचक्रस्य मूलभूतं तात्त्विकं रूपं तव   
कथयामीत्यर्थः । शक्तिसृष्टिलयवह्निशब्दानामर्थाः   
पूर्वमेवोक्ताः । प्राञ्चस्तु शक्तिवह्नीनामेव   
परस्परसंश्लेषपरत्वेन संयोगपदं व्याचक्षते । तन्मते   
मध्यचक्रमात्रस्य सम्भव इत्येव पर्यवसानादुत्तरत्र   
बाह्यचक्रस्यापि वासनानां वर्णनीयतया सन्दर्भविरोधापत्तिः ।   
नच तथाऽपि बिन्दुवासनानामपि    
वर्णयिष्यमाणत्वात्तत्सम्भवस्येहानुक्तौ   
सन्दर्भविरोधतावस्थ्यमिति वाच्यम् । बिन्दोः कामेश्वराभिन्नस्य   
निर्गुणपरशिवरूपतयाः पूर्वमुक्तत्वेन तस्योत्पत्त्यभावात् ।   
चक्रोद्धारदशायामेव कर्काटकेन वृत्तलेखनदशायामर्धतो   
बिन्दुसिद्ध्यभिप्रायेण तदनुक्तेर्वा ॥ ८ ॥  
  
	इदानीं बिन्द्वादिभूगृहान्तचक्रसमष्टिसम्भवं   
सामान्येनाऽह   
  
यदा सा परमा शक्तिः स्वेच्छया विश्वरूपिणी ॥ ९ ॥  
  
स्फुरत्तामात्मनः पश्येत्तदा चक्रस्य सम्भवः ॥  
  
	पूर्वतन्त्रे हि सृष्टिक्रमः कथितः । तत्र त्रिपुरा परमा   
शक्तिराद्या ज्ञानादितः प्रिये, इत्यनेन ज्ञानेच्छाक्रियातः पूर्वं   
सृष्टिप्रागभावस्य विनश्यदवस्थतारूपा दशाऽपि   
काचित्त्रिपुरानाम्नी परा शक्तिः कथितैव तां स्मारयितुं यदा सा   
परमा शक्तिरिति सिद्धवत्कृत्येह निर्देशः कृतः । सा देवी स्वेच्छया   
स्वनिष्ठां  
  
प्। २०६) स्फुरत्तां यदा पश्यति तदा चक्रस्य विश्वाभिन्नस्य   
त्रिकोणादिचक्रस्य सम्भव उत्पत्तिर्भवतीत्यर्थः । अयं भावः    
मन्त्रार्थवादेतिहासपुराणादिप्रामाण्याज्जगतः सृष्टिप्रलयौ वर्तेते   
एवेत्यविवादः । तयोश्च व्यक्तिभेदेन परस्परानन्तर्यं   
घटीयन्त्रस्थघटानामिव   
पुनःपुनरावृत्तिरनादिसिद्धेत्यप्यविवादमेव । ततश्च सृष्टिं   
वर्णयता यं कञ्चित्प्रलयमारभ्यैव वर्णनीया । तत्र प्रलयो   
नामानन्तशक्तिकस्य ब्रह्मणः स्वरूपमात्रेण   
कञ्चित्कालमवस्थानं सुषुप्तिकाले जीवस्येव पूर्वसृष्टिदशायां ये   
तावञ्ज्ञानानुदयान्न मुक्तिमापन्ना जीवराशयस्ते तत्तददृष्टानि च   
पञ्च महाभूतानि स्थूलसूक्ष्माणि च कार्पासबीजे पटा   
इवसूक्ष्मरूपेण प्रलयकालीनब्रह्मणि तिष्ठन्ति । यथाऽडान्तजले   
बर्ही(मही)त्यादिपूर्वलिखितवचनात् । अत एव चिद्बह्निरवरोहपदे   
छन्नोऽपि चिन्मात्रया मेयेन्धनं प्रुष्यतीतिशक्तिसूते भाष्यं   
मात्रापदस्येदमाकूतं यत्कवलयन्नपि न सार्वात्म्येन   
ग्रसतेऽपित्वंशेन संस्कारात्मना तत्स्थापयतीति । ततश्च सुप्तस्य   
जीवस्य स्वत एवोत्थाने तदीयं कर्मैव यथा कारणं  
  
सुषुप्तिकाले सकले विलीने तमोभिभूतः सुखरूपमेति ।  
पुनश्च जन्मान्तरकर्मयोगात्स एव जीवः स्वपिति प्रबुद्धः ॥  
  
	इत्यादिश्रुतिसिद्धं तथा   
पूर्वसृष्टिकालप्राण्यदृष्टवशादेवता(?)सशक्तिके ब्रह्मणि   
प्राथमिकवृत्त्युद्गम इति न तत्र कारणान्तरं मृग्यम् ।   
नचादृष्टस्यैव प्रथमवृत्तिं प्रति कारणत्वे   
प्रलयारम्भमध्यकालयोरपि तदापत्तिरिति वाच्यम् । अस्य पर्यनुयोगस्य   
सुषुप्तावपि तुल्यत्वात् । अभिधातादेः कालान्तरे वेदनाजनकत्वस्यापि   
दर्शनेन कारणवैचित्र्यादेवोपपत्तेश्च । सा च वृत्तिरिच्छारूपा   
स्वनिष्ठस्फुरत्ता दर्शनविषयिणी स्वेच्छयाऽत्मनः स्फुरत्तां   
पश्येदितिमूलस्वरसात् । यदि पुनरात्मनः स्फुरत्तामहं   
पश्येयमित्याकारकेच्छां प्रति स्फुरत्ताज्ञानस्य कारणत्वादिछातः   
पूर्वं ज्ञानस्याऽवश्यकत्वान्नेच्छावृत्तेः प्राथम्यमित्युच्यते   
तदा पाठक्रमादर्थक्रमस्य बलवत्त्यादात्मनः स्फुरत्तां   
दृष्ट्वेच्छेदिति वैपरीत्येन व्याख्येयम् । उक्तश्रुतौ स्वपिति प्रबुद्ध   
इत्यस्य सुप्तः प्रबुध्यतीति याख्यानवत् । वस्तुतस्तु तदैक्षत बहु स्यां   
प्रजायेतेतिश्रतावीक्षणस्य बहु   
  
प्। २०७) स्यामित्याकारकताप्रदर्शनात्प्राथमिकी   
वृत्तिरिच्छाज्ञानोभयरूपा । सोऽकामयत बहु   
स्यामितिवाक्यान्तरैकवाक्यत्वाच्च । किं बहुना   
तत्तमोऽकुरुतेत्यादिश्रुत्यन्तरपर्यालोचनया सैव च कृतिरूपाऽपि ।   
इच्छात्वज्ञानत्वकृतित्वानां साङ्कर्यस्यापि श्रुतिबलादङ्गीकारे   
बाधकाभावात् । साङ्कर्यभिया तेषामजातित्वाद्वा साङ्कर्यस्य   
जात्यबाधकत्वाद्वेत्यन्यदेतत् । एतेन स्वाभाविकी ज्ञानबलक्रिया चेति   
श्रुतिरप्युपपद्यते । तत्र बलशब्दस्येच्छापरत्वेन   
प्राचीनैर्व्याख्यानात् । इच्छाज्ञानकृतीनां धर्मिणा सहाभेदे   
तत्रोत्पद्यमानाया वृत्तेरपि त्रिरूपत्वस्य न्यायसिद्धत्वात् । एकवचनेन   
कर्मधारयध्वननादन्योन्याभेदसिद्धेश्च । स्वेच्छयेत्यभेदे तृतीया   
। इच्छाभिन्नेक्षणवतीत्यर्थः । तस्यां वृत्तौ विषयं प्रदर्शयति    
स्फुरत्तामात्मन इति । आत्मनिष्ठां स्फुरत्तामित्यर्थः । सा च सृष्टिरेव   
। तथाहि प्रकाशस्य ह्येष स्वभावो विषयव्याप्त्यैव स्वस्फुर्तिरिति ।   
दीपप्रभातपचन्द्रिकाणां गृहाङ्गणादिसम्बन्ध इवान्तरिक्षेऽपि   
तृणपर्णपक्षादिव्याप्तिमन्तरेणैव स्फूर्त्यभावात् । नच दीपस्य   
विषयसम्बन्धमन्तरेणापि स्फुर्तिदर्शनेन तत्रोक्तनियमव्यभिचार इति   
वाच्यम् । दीपस्य प्रभापटलाश्रयरत्नस्येव प्रकाशाद्भिन्नत्वात् ।   
नच तस्य तद्भिन्नत्वे तेजस्यन्तर्भावानापत्तिः । रत्नवदेव   
तस्यापीष्टत्वात् । नच रत्ने गुरुत्वधनत्वयोर्दर्शनेन तस्य   
पार्थिवत्वेऽपि दीपे तयोरभावेन पार्थिवत्वानुपपत्तिरिति वाच्यम् ।   
धूमपटले तयोरदर्शनेन तयोः पार्थिवत्वव्याप्यत्वाभावात् ।   
पञ्चीकरणप्रक्रियायाः सर्वत्राविशेषेऽपि पार्थिवांशाधिक्येनैव   
पार्थिवत्वव्यवहारस्य निर्वोढतया दीपे घनताविशेषदर्शनेन   
प्रभापेक्षया पार्थिवांशाधिक्यस्य स्वीकर्तुं युक्तत्वाच्च ।   
तैजसत्वव्यवहारस्य कांस्यादाविव प्रकाशाश्रयत्वेनोपपत्तेश्च ।   
एतेन चन्द्रसूर्यावपि व्याख्यातौ । ततश्च प्रकाशमात्रस्य   
विषयाधीनस्फुर्तिकत्वाद्बिषयस्यापि प्रकाशसम्बन्धेनैव   
स्फुर(णात्स्फुर)णज्ञानस्यापि प्रकाशस्वरूपत्वात्तस्य विषयैः सह   
यः सम्बन्धो विषयविषयिभावाख्यस्तत्त्वमेव स्फुरणलक्षणम् ।   
तद्वत्त्वं च प्रतियोगित्वानुयोगित्वतादात्म्यान्यतमसम्बन्धेन । तेन   
ज्ञानं स्फुरति घटः स्फुरति तयोः सम्बन्धः   
स्फुरतीतित्रिविधव्यवहारस्याप्युपपत्तिः । एवं ब्रह्मणोऽपि   
प्रकाशैकरूपत्वेन तन्निष्ठस्फुरत्ताया विषयितासम्बन्धेन   
सृष्टिरूपविषयत्वैकस्वरूपत्वात्स्फुरत्तापदस्य   
  
प्। २०८) सृष्टिरित्यर्थो युज्यत एव । विषयतत्संसर्गनिष्ठयोः   
स्फुरत्तयोर्निरासायाऽत्मन इति पदम् । सेयं स्फुरत्तारूपा सृष्टिरेव   
क्रिया । कृतिः क्रिया यत्नः सृष्टिरित्येतेषां पदानामनर्थान्तरत्वात् ।   
यत्नतद्विषययोरभेदोपचाराद्वा । अत एव व्यासेन कृतेऽपि पुराणादौ   
व्यासस्य कृतिरिति व्यवहारः । तेनेच्छया स्फुरत्तां   
पश्येदिविपदत्रयेणेच्छाकृतिज्ञानानामैक्यध्वननानिच्छादित्रयसम्  
अष्टिरूपशान्तादेवीस्वरूपमीक्षणमित्युक्तं भवति । तदयं   
निष्कर्षः सृष्टिमहं वितनुयामित्याकारिकी प्राथमिकी   
वृत्तिरिच्छाज्ञानक्रियात्मिका शान्तानाम्नी यदा जाता तदा तत्काल एव   
चक्रस्य सम्भवः । इच्छामात्रं प्रभोः सृष्टिरितिवचनेन   
विलम्बाभावात् । वृत्तेरपि सृष्ट्यन्तर्गतत्वेन तदातनत्वस्या विरोधाच्चेति   
॥ ९ ॥  
  
	अथेदृशी शान्तात्मिका प्रथमा वृत्तिरेव बिन्दुचक्रस्य वासनेति   
प्रतिपादयति-  
  
शून्याकाराद्विसर्गान्ताद्बिन्दुप्रस्पन्दसंविदः ॥ १० ॥  
  
प्रकाशपरमार्थत्वात्स्फुरत्तालहरीयुतात् ।  
प्रसृतं विश्वलहरीस्थानं मातृत्रयात्मकम् ॥ ११ ॥  
  
	शून्याकारत्वादिभिः पञ्चभिर्विशेषणैराक्षिप्तं परब्रह्म   
विशेष्यम् । तादृशविशेषणपञ्चकविशिष्टब्रह्मणः   
सकाशात्प्रसृतं चक्रं बैन्दवं   
भवतीत्युत्तरश्लोकस्यपदद्वयाकर्षणेनान्वयः । प्राञ्चस्तु   
बिन्दोर्जातं बैन्दवं तत्र जात इत्यणू । बिन्दुसम्भूतं   
त्रिकोणचक्रमित्यर्थ इत्याहुः । एतत्पक्षे त्रिकोणचक्रमिति वक्तव्ये   
बैन्दवमित्युक्तिस्तु क्वचिद्वासनायां   
बिन्दुत्रिकोणयोरभेदध्वननार्थेति वक्तव्यम् । त्रिकोणे बैन्दवं   
श्लिष्टमिति ब्रह्माण्डपुराणात् । तत्प्रयोजनं च मन्वस्रे व्यक्ती   
भविष्यति । चक्रस्य स्वरूपमाह  मातृत्रयात्मकमिति । मातरो   
विश्वजनन्य इच्छाज्ञानाक्रियानामिका   
देव्यस्तत्त्रितयसमष्टिरेवाऽत्मा स्वरूपं यस्य तत् । उक्तायाः   
प्राथमिकवृत्तेरिच्छादित्रयरूपत्वात् ।   
मातृपदेनैवेच्छादिपरामर्शस्तु वामादित्रयसमष्टिरूपतायाः   
श्लेषेण पश्यन्त्यादिमातृकात्रयसमष्टिरूपतायाश्च ध्वननार्थम् ।   
मातृरूपत्वादेव विश्वलहरीस्थानं च विश्वं   
षट्त्रिंशत्तत्वात्मकमेव लहर्यस्तरङ्गास्तेषां स्थानमाधारः ।   
विश्वस्य लहरीत्वोक्त्या तादृशवृत्तेः समुद्रतुल्यता   
  
प्। २०९) ध्वनिता । तादृशवृत्त्युद्गमोत्तरमेव क्रमेण सर्वसृष्टीनां   
जायमानत्वाद्विश्वजनकमित्यर्थः । बैन्दवपदस्य त्रिकोणपरत्वपक्षे   
त्रिकोणस्य बैन्दवत्वविधानं त्वेतत्कारणं परब्रह्मैव   
बिन्दोर्वासनेति ध्वनीयतुम् । तेन परब्रह्मैव बिन्दुस्तस्येक्षणात्मा   
वृत्तिरेव त्र्कोणमिति प्राचां मतस्थितिः । वस्तुतस्तु   
प्रथमोपस्थितत्वाद्बैन्दवपदस्वारस्याच्छ्रुत्यानुगुण्याच्चायं   
ग्रन्थो बिन्दुचक्रवासनाप्रतिपदनपर एव युक्तः ।   
  
नचैवं सत्युत्तरग्रन्थे त्रिकोणवासनाया अकथनेन सन्दर्भविरोधः   
। त्रिकोणवसुकोणयोर्मेलनेन नवयोनिचक्रस्यैकवासनावर्णनेन   
तदभावात् । त्रिकोणमात्रवासनाया अतिविस्तृतत्वेन   
ब्रह्माण्डपिण्डाण्डयोरैक्यभावनासिद्ध्युत्तरकालैकविभावनीयत  
योत्तमाधिकारिकत्वेनाऽत्मनः स्फुरणं पश्येदित्यादिना   
पार्थक्येनाग्रे वक्ष्यमाणत्वाच्च । तस्मादिच्छा ज्ञाना क्रियेति   
त्र्यात्मकमीक्षणमेव बिन्दुचक्रस्य वासना । तस्मिन्पूजनीयं   
यत्तदेव परं ब्रह्म । तथाचाऽथर्वणाः शौनकशाखीया   
आमनन्ति-अष्टाचक्रा नवद्वारा । देवानां पूरयोध्या । तस्यां   
हिरण्मयः कोशः । स्वर्गो लोको ज्योतिषाऽवृतः तस्मिन्हिरण्मये कोशे   
त्र्यरे त्रिप्रतिष्ठिते । तस्मिन्यद्व्यक्षमात्मन्वत्तद्वै ब्रह्म ।   
तैत्तिरीयशाखायां तु प्रथमान्तमिति विशेषः ।   
त्रैलोक्यमोहनादिसर्वसिद्धिप्रदान्तचक्राष्टकयुक्तं   
नवयोनिघटितमन्येषामसाध्यं देवतावासभूतं   
श्रीचक्रनगरं यत्तत्राप्युत्तमः कोशो ज्योतिर्मयः   
स्वर्गतुल्यस्त्रिकोणनामकोऽस्ति तस्मिन्कोणे त्रिधा प्रतिष्ठितं   
त्रिसमष्टिस्वरूपं बिन्दुचक्रमस्ति । तस्मिन्बिन्दुचक्रे स्वात्मनीव   
यद्यक्षं महाभूतं पूजनीयं तद्ब्रह्मैवेति वासनामज्ञा   
जानन्ति । भ्राजनादिविशेषणविशिष्टामपराजिताख्यां नगरीं प्रति   
ब्रह्मैव यस्मादा विवेशेति समुदायार्थः । ब्रह्मोपासकानां   
गन्तव्या पुनरावृत्तिवर्जिताऽपराजिताख्या नगरी काचिदस्ति ।   
यस्यामरनामकोण्यनामकश्चेति द्वौ ह्रदौ सुधामयौ वर्तेते   
इत्यादिकं तु श्रीशङ्करभगवत्पादैः सूत्रभाष्यान्ते वर्णितम् ।   
तन्नगराभिन्नमिदं श्रीचक्रम् । अत्र त्रिप्रतिष्ठित इति शब्दो न त्र्यरस्य   
विशेषणं तथात्वे तस्मिन्नितिपदद्वयस्य वैयर्थ्यापत्तेः । अतो बिन्दुपर   
एव । तेन बिन्दुचक्रस्य त्र्यात्मकत्ववासना सिद्धा भवतीति द्रष्टव्यम् ।   
बिन्दुचक्रस्य मूलभूतमीक्षितृ परं ब्रह्म विशिनष्टि   
शून्याकारादित्यादिना । शून्या अविद्यमाना आकारा   
आकृतयोऽवयवसंस्थानविशेषा  
  
प्। २१०) यस्मिंस्तच्छून्याकारं तस्मान्निराकारादिति यावत् । विविधः   
सर्गो विसर्गो नानाविधा सृष्टिस्तस्यान्तो लयो यस्मिंस्तद्विसर्गान्तम् ।   
तस्मात्प्रलयकालीनादिति यावत् । स्पदि किञ्चिच्चलन इति   
धातोरल्पचलनार्थकः स्पन्दशब्दः । स च प्रकृष्टः प्रस्पन्दः,   
अत्यल्पतरचलनम् । बिन्दूनां प्रस्पन्दा बिन्दूप्रस्पन्दास्तादृशाः   
संविदो ज्ञानस्वरूपा जीवराशयो   
यस्मिंस्तस्माद्बिन्दुप्रस्पन्दसंविदः । यस्य चिदम्भोधेर्बिन्दुतुल्या   
अंशा ईशद्भिन्ना जीवा इत्यर्थः ।  
  
ममैवांशो जीवलोके जीवभूतः सनातनः । इतिवचनात् ।  
  
	भेदस्यात्यल्पत्वोक्त्या तस्य भानमात्रं नतु तत्त्वतः सोऽस्तीति   
ध्वनितम् । स्यन्दू प्रस्रवण इतिधातुतो निष्पन्नप्रस्यन्दपदपाठेऽपि   
बिन्दुप्रस्रावा जीवा इत्यथोऽपि न विरुध्यते । परमार्थस्य सत्यस्य   
भावः परमार्थत्वं पारमार्थिकं रूपमिति यावत् । प्रकाश एव   
परमार्थत्वं यस्य तस्मात्प्रकाशपरमार्थत्वात् ।   
प्रकाशैकस्वरूपादित्यर्थः । स्फुरत्ताः सृष्टय एव लहर्य   
ऊर्मयस्ताभिर्युतात्स्फुरत्तालहरीयुतात् । सृष्टेस्तरङ्गस्थानीयत्वोक्त्या   
चिदम्भोधेस्तस्याश्चात्यन्ताभेदो भासमानो भेदस्तु कल्पित इति सूचितम्   
। अत एव नानारूपं ब्रह्म मा प्रसाङ्क्षीदतः   
प्रकाशैकरूपत्वमुक्तम् । तेनेतरेषां रूपाणां   
विश्वसम्बन्धितोक्ता ।  
  
अस्ति भाति प्रियं रूपं नाम चेत्यंशपञ्चके ।  
आद्यं त्रयं ब्रह्मरूपं जगद्रूपं ततो द्वयम् ॥  
  
	इत्यभियुक्तोक्तेरिति । अथ रहस्यार्थो यथा    
अर्थसृष्टिशब्दसृष्ट्योर्युगपदेवाङ्कुरतच्छाययोरिव   
परस्परसम्पृक्तयोरुत्पत्तिः । पदार्थमात्रस्य शब्दानुविधत्वात् ।   
वागर्थाविव सम्पृक्तावित्यभियुक्तोक्तेः । ततश्च सृष्टिकारणे ब्रह्मणि   
शिवशक्तिरूपेऽर्थत्ववच्छब्दत्वमप्यस्तीति वक्तव्यम् । तत्र चाकारः   
शिवस्य रूपं हकारः शक्तिरूपम् । तदुक्तं सङ्केतपद्धत्याम्   
  
अकारः सर्ववर्णाग्र्यः प्रकाशः परमः शिवः ।  
हकारोऽन्त्यः कलारूपो विमर्शाख्यः प्रकीर्तितः ॥ इति ।  
  
	तौ चाकारहकारौ न वैखरीरूपाविवातिस्पष्टस्वरूपौ । किं तु   
सूक्ष्मतमस्वरूपौ । वैखरीतोऽपि   
सूक्ष्मसूक्ष्मतरसूक्ष्मतमानां   
मध्यमापश्यन्तीपरारूपाणां   
  
प्। २११) त्रिविधवर्णानां सत्त्वात् । गुहा त्रीणि निहिता नेङ्गयन्ति तुरीयं   
वाचो मनुष्या वदन्तीति श्रुतेः । अन्योऽप्यस्य रहस्यतरः प्रपञ्चो   
वरिवस्यारहस्यव्याख्याने स्फुटीकृतोऽस्माभिः । तदिदं द्योतयितु   
माह-शून्याकारादिति । शून्यश्चासावकारश्चेति कर्मधारयः ।   
विसर्गो हकार एवान्तश्चरमावयवो वा बन्धको वा यस्य स   
विसर्गान्तः । अति अदि बन्धन इतिधातुपाठादन्तपदस्य बन्धकार्थकता   
। हकारानुबद्धोऽकारः शक्तिरूपधर्मानुबद्धः शिवरूपो   
धर्मीत्यर्थः । विसर्गान्तपदेनैव वा षोडशः स्वर उच्यते । स   
चाकारहकारोभयरूप एव । तस्य शून्याकारादिति विशेषणम् ।   
निराकारादित्येव पूर्ववदर्थः । प्रथमपक्षे शून्यपदस्याकार   
एवान्वितत्वेन हकारे शून्यत्वं न मायादस्मिन्पक्षे तु द्वयोरपि   
शून्यरूपता लभ्यत इति विशेषः । किञ्च, विसर्गान्तो   
ह्येकमखण्डमकारहकारोभयरूपस्याप्यखण्डताप्रतीत्या   
तादृशस्य निर्गुणब्रह्मरूपता प्रतीयते । प्रथमपक्षे तु   
स्वभिन्नवर्णान्तरवैशिष्ट्येन शबलब्रह्मताप्रतीतिः स्यादिति च   
विशेषः । तेन प्रथमपक्षादरः प्राचां नाऽदर्तव्यः ।   
निराकारादित्यनुक्त्वा शून्याकारादित्युक्त्याऽकारस्यैकबिन्द्वाकारता   
विसर्गरूपहकारस्य बिन्दुद्वयाकारता च ध्वनिता । विसर्गपदेनैव   
षोडशस्य स्वरस्य लाभेऽप्यन्तपदं विमर्शानुबद्धः प्रकाश   
इत्यर्थलाभाय । तेनायमर्थो ध्वनितः  यथा लोके स्त्रीपुंसयोः   
सामरस्यदशायां यदा ब्रह्मरन्ध्रस्थितः शुक्लबिन्दुः   
काममन्दिरं प्रविष्टः शोणबिन्दुनैकी भवति तदैव   
बाह्यान्तरमानबिहीनमानन्दमात्रावशेषब्रह्मैव भासत   
इत्यनुभवसिद्धम् । श्रुतिरपि  यथा प्रियया सम्परिष्वक्तो न बाह्यं   
किञ्चन वेद नऽन्तरमिति । सुषुप्तिदशायामज्ञानवृत्तिरस्ति सामरस्ये तु   
न साऽपि तिष्ठति । एवं सति तादृशसामरस्यनिष्ठस्याऽनन्दात्मकत्वे   
सति गर्भोत्पादकत्वरूपसाधारणधर्मस्य   
सृष्ठिप्राक्कालीनशिवशक्तिसामरस्येऽपि   
दर्शनाल्लौकिकप्रक्रिययैवालौकिकप्रक्रियाऽप्यूह्या । तत्र यो   
ब्रह्मरन्ध्रस्थितो बिन्दुः स निःशेषेण न कामालयं प्रविशति   
किन्त्वंशेन । अन्यथा पुनःसामरस्यानापत्तेः । ततश्च विधिबिलस्थितो   
बिन्दुस्तुरीयबिन्दुरनामा । तदंशो मन्दिरस्थितस्तु कामाख्यो बिन्दुर्यः   
कामेश्वर इत्युपासकैश्चिन्त्यते । अत एव काममन्दिरनामधेयादीनि   
सम्भवन्ति । न ततः पूर्वम् ।  
  
प्। २१२) शक्त्या विना शिवे सूक्ष्मे नाम धाम न विद्यते । इति   
पूर्वमुक्तत्वात् । कामबिन्दोः शोणबिन्दुना सह परस्परानुप्रविष्टत्वे   
सति विस्पष्टत्वे बिन्दुद्वयं विसर्गो हकारो विमर्श इत्यादिसञ्ज्ञा,   
केवलशिवस्येव केवलशक्तेरपि सृष्ट्यादिजनकत्वायोगात् । अन्यथा   
परशिवाङ्गीकारस्यैव वैयर्थ्यापत्तेः । पूर्वं कृतः   
परशिवनिरासस्तु शक्तिनिरासवादिनो जल्पकथया   
मुखमुद्रणमात्रार्थो नतु वादकथयेत्युक्तम् । इयं हकाररूपा   
शक्तिरेव च कलेत्युच्यते । हकारोऽन्त्यः कलारूप इति   
सङ्केतपद्धत्यादिवचनात् । सेयं कामकला भवति । कामविशिष्टा   
कलेति मध्यमपदलोपी समासः । कामश्चासौ कला चेति कर्मधारयो   
वा निर्धर्मकेऽपि ब्रह्मणि   
तदभिन्नशक्तेरङ्गीकाराच्छक्त्यन्तर्भूतस्वरूपमात्रं निष्कृष्य   
केवले तुरीयबिन्दुता । तस्यैव शक्तिसम्बन्धमात्रं   
शक्यतावच्छेदकीकृत्य विवक्षायां कामबिन्दुपदवाच्यता । तस्यैव   
सम्बन्धस्याभेदात्मकसामरस्यत्वेन विवक्षायां   
विसर्गादिपदवाच्यता । तस्यैव सामरस्यस्याऽनन्दान्तर्भावेन   
विवक्षायां कलापदवाच्यता ।   
ईदृशसमष्टिरूपकामकलायामीकारस्य शक्तिः । ईकारस्य   
कामकलेत्यप्यत एव नाम । यस्तु वृद्धानामीकारलेखने   
कामविसर्गकलानामवयवभावेन प्रदर्शनोपदेशः स   
मन्दप्रज्ञानां बुध्द्यारोहाय कल्पितो न वास्तविकः ।  
  
उपायाः शिक्षमाणानां बालानामुपलालनाः ।  
असत्ये वर्त्मनि स्थित्वा ततः सत्यं समीहते । इति भर्तृहरिणोक्तेः ।  
  
	अत एव कामकलालेखनस्य कालवक्रादौ यत्र विधिस्तत्राऽदौ   
बिन्दुस्तदधस्तिर्यग्बिन्दुद्वयं तदधो हंसपदमिति लिखन्ति   
साम्प्रदायिकाः । आनन्दस्य   
लेखनासम्भवात्तत्कलाभिव्यक्तिस्थानत्वात्कामालयस्य द्योतको   
हंसपदाकारलेखः । इदमेव च भगवत्पादैः   
  
मुखं बिन्दुं कृत्वा कुचयुगमधस्तस्य तदधो   
हरार्धं ध्यायेद्यो हरमहिषि ते मन्मथकलाम् ।  
  
इत्यत्रोक्तम् ।  
  
	तत्र मुखबिन्दुः कामबिन्दुः कुचयुगं विमर्शबिन्दुद्वयम् ।   
हरस्यार्धनारीश्वरूपस्यार्धमुत्तरार्धं योनिरिति तदर्थः ।   
हकारार्धमित्यादावपि हकारस्य विमर्शस्यार्धं   
  
प्। २१३) शक्तिसम्बन्ध्यर्थमिति तदर्थः । सपरार्धमित्यस्यापि स एव ।   
सकारात्परो हकार इति तदर्थात् । तेन हकारलेखनतत्प्रदर्शनमपि   
गुरूणां मन्दप्रज्ञानुग्रहार्थमेव । तदिदं सर्वं द्योतयितुं   
विमर्शानुबद्धप्रकाशादित्युक्तम् । बन्धनस्योक्तसामरस्यरूपत्वात् ।   
ईदृशमन्तपदेन ध्वनितमेवार्थं स्पष्टमाह-बिन्दुप्रस्यन्दसंविद   
इति । बिन्द्वोः सितशोणयोः प्रस्यन्दः स्वस्थानाच्चलनं प्रस्रावो वा   
संविद्रहस्यरूपभूतं सारं यस्य तस्मादित्यर्थः ।   
तत्रत्यप्रक्रियातुल्यप्रक्रियापाकादिति यावत् । मानुषादिशरीरेषु   
पाषाणादिभ्यो विशेषभूतं रहस्यं सारं संविदेव । अतः   
संवित्पदं रहस्यसारे गौणम् । इत्थं च   
यस्माद्बिन्दोस्त्रिकोणमुत्पन्नं स कामकलारूप इति ध्वन्योऽर्थः । अत   
एवोपसंहारे वक्ष्यति   
  
चक्रं कामकलारूपं प्रसारपरमार्थतः ॥ इति ।  
  
	बिन्दुप्रस्पन्दात्मकमप्येतन्न बाह्यदृष्टान्तमनुसृत्य जडं   
मन्तव्यमित्याह   
  
	प्रकाशेति । प्रकाशैकस्वभावत्वे विविधस्वभावा सृष्टिः   
कस्मादुत्पन्नेत्यत आह-स्फुरतेति । समुद्रलहरीणां   
जलैकरूपत्ववद्बिश्वमपि प्रकाशैकरूपमेव ।  
  
चिद्विलासः प्रपञ्चोऽयं सखे ते दुःखदः कथम् ।  
  
किमिन्द्रवारुणी राम सितया कटुकी कृता ॥ इति वासिष्ठात् ।  
  
	सितया कृतेन्द्रवारुणी कटुकी किमित्यन्वयः । ततश्च   
प्रकाशैकस्वभावातिरिक्तं भासमानं सर्वं भ्रम एवेति भावः ।   
सोऽयमतिरहस्यरूपोऽर्थः शिष्यानुजिघृक्षया भगवतीप्रेरणया   
चेह लिखितः । यस्तु कामकलाविलासचिद्वल्लीकारादिभिः   
कामकलास्वरूपनिष्कर्षप्रकारो लिख्यते सोऽपि फलतोऽत्रैव पर्यवस्यति   
। उपपादने परं विसंवादः । सोऽप्युपेयप्रतिपत्त्यर्था उपाया   
अव्यवस्थिता इति भाणान्नातीव दुष्यतीति मन्तव्यम् । प्राञ्चस्तु    
विसर्गसहिताच्छून्यादकारात्कामबिन्दुरुत्पन्नस्तस्मात्प्रस्पन्दो   
बिन्दुद्वयमुत्पन्नम् । तस्मात्संवित्, हार्धकलोत्पन्ना ।   
प्रकाशपरमार्थत्वात्, प्रकाशसम्पर्केण विमर्शे स्रावस्य जातत्वात् ।   
स्फुरत्तालहरीयुतात्, स्फुरत्ता विमर्शशक्तिस्तस्या लहरी   
बिन्दुद्वयान्तरालान्निःसृता हार्धकला   
तद्युक्तात्कामकलाक्षरान्मातृत्रयात्मकं   
पश्यन्तीमध्यमावैखरीरूपं बैन्दवं   
सदाशिवाख्यतुरीयबिन्दोरुत्पन्नं मध्यत्रिकोणचक्रं प्रसृतमिति   
व्याचक्षते ।  
  
प्। २१४) तदिदं निरर्थकमेव   
लक्षणाध्याहारव्यवायविपरिणामव्यवधारणादिनिखिलदोषदुष्ट।  
म् सृष्टिक्रमाननुगुणं सिद्धान्तविरुद्धं चेत्युपेक्ष्यम् ॥ १० ॥ ११ ॥  
  
	इदानीं क्रमप्राप्तामपि   
त्रिकोणचक्रवासनामुत्तमाधिकारिकत्वद्योतनायोत्तरत्रैव   
वक्ष्यमाणत्वात्परित्यज्य प्रकृतविभावनाधिकारिमात्रोपयोगितया   
वसुकोणचक्रसम्मेलनेनैव त्रिकोणचक्रभावनावश्यकत्वध्वननाय   
द्वे अपि चक्रे सम्मेल्य नवयोनिचक्रस्य वासनामाह   
  
बैन्दवं चकमेतस्य त्रिरूपत्वं पुनर्भवेत् ।  
धर्माधर्मौ तथाऽत्मानो मातृमेयौ तथा प्रमा ॥ १२ ॥  
  
नवयोन्यात्मकमिदं चिदानन्दघनं महत् ।  
चक्रं नवात्मकमिदं नवधाभिन्नमन्त्रकम् ॥ १३ ॥  
  
वैन्दवासनसंरूढसंवर्तानलचित्कलम् ।  
अम्बिकारूपमेवेदमष्टारस्थं स्वरावृतम् ॥ १४ ॥  
  
	एतस्य त्रिरूपस्य बिन्दुचक्रस्यैव वुनः पुनस्त्रिरूपत्वम्,   
एकैकरूपस्य त्रित्रिरूपत्वं भवेदित्यर्थः । नवरूपत्वमिति यावत् ।   
केचित्तु  एकमेव त्रिकोणं पुनरपि सृष्टिलयभेदेन शक्तिवह्नित्रिकोणतां   
प्राप्य त्रिधाऽभवदित्यर्थ इत्याहुः । त्रिरूपत्वमित्यनेन   
बिन्दोस्त्रिकोणोत्पत्तिरुक्तेति भ्रमो मा प्रसाङ्क्षीदित्यत आह  धर्मेति ।   
धर्माधर्मौ पुण्यपापे । आत्मानश्चत्वार आत्माऽन्तरात्मा   
परमात्मा ज्ञानात्मेति भेदात् । एते च पीठन्यासे   
परस्परभिन्नदेवतात्वेन प्रसिद्धाः । तेषु त्रयाणां लक्षणानि   
तावदात्मोपनिषद्याथर्वणैराम्नातानि । देहे ब्रह्माऽत्मा   
भोक्ताऽन्तरात्मा सूक्ष्मो जीवः परमात्मेति तन्निष्कर्षः । ज्ञानात्मा   
तु ब्रह्मैव जीवाभिन्नमिति बोध्यम् । यद्यपि जीवात्मान इत्येवं   
व्याख्यातुं युक्तम् । नवयोनिचक्रस्य वासनाया अपि   
नवात्मकत्वमेवाऽवश्यकमितिनियमाभावात् ।   
वक्ष्यमाणषोडशदलाष्टदलभूगृहवासनासु व्यभिचारात्तथाऽपि   
सम्भवतः सङ्ख्यैक्यस्य स्थूलदृशां चमत्काराधायकतया   
भक्त्यतिशयोत्पादकत्वेन त्यागायोग इति न्यायेन प्राचीनैरित्येव   
व्याख्यातम् । नवात्मकमिति   
विशेषणमप्यस्यार्थस्यात्मते(?)ज्ञापकम् । मातृमेयप्रमास्त्रिपुटी,   
अज्ञायि, ज्ञातॄणां जीवानामानन्त्येऽपि मातृत्वेनैक्यम् ।  
  
प्। २१५) एवं मेयप्रमयोरपि । उक्तप्राथमिकवृत्तौ धर्माधर्मौ   
क्रियांशेनाऽत्मानो मातारश्चेच्छांशेन मेयप्रमे   
ज्ञानांशेनेति विवेकः । एवं वसुकोणेषु वशिन्यादिक्रमेण   
धर्मादयो मध्यत्रिकोण प्रमेति विवेकः । एकैकस्मिन्कोणे तिस्रस्तिस्रो   
देवता इति वा तथेतिपदद्वयेन (द्वे) षडेकेत्येवं कोणत्रयदेवता इति वा   
भ्रमस्तथाऽपि स्यादेवेत्यतः कण्ठरवेण नाम्ना निर्दिशति-   
नवयोन्यात्मकमिति । इदं नवयोन्यात्मकं चक्रं नवात्मकं   
वासनयाऽपि नवरूपम् । नवधाभिन्नमन्त्रकं   
वशिन्यादिमन्त्राष्टकं मूलविद्या चेतिमन्त्रनवकयुक्तम् ।   
त्रिकोणस्थदेवतात्रयेऽप्येकस्य मूलस्यैव त्रेधा विभज्य विनियोगान्न   
नवत्वहानिः । तैस्तैर्मन्त्रैः सह तत्तदुत्पत्तिध्वननायैवमुक्तिः ।   
बिन्दुरेव बैन्दवं स्वार्थिकोऽण् । तदेवाऽसनमीक्षणात्मकवृत्तिरूपं   
तस्मिन्नारूढे संवर्तानलः । प्रलयकालीनाग्निः सर्वजगद्भक्षकः   
कालाग्निरुद्रश्चित्कला त्रिपुरसुन्दरी च यस्मिन्नवयोनिचक्रे   
तिष्ठतस्तत्तथा । प्राञ्चस्तु बैन्दवं   
सदाशिवात्मकतुरीयम्बिन्दुरूपम् । अत्रैव वक्ष्यति सदाशिवासनं देवि   
महाबिन्दुमयं परमिति क्षित्यादिसदाशिवान्ततत्त्वोपर्येव   
शिवशक्त्योः स्थितत्वादित्याहुः । अस्मिन्पक्ष इदं च विशेषणं   
नवयोनिचक्रग्रहणे बिन्दुसहितस्य ग्रहणं यथा स्यादित्येवमर्थमिति   
वक्तव्यम् ।वामाज्येष्ठारौद्रीसमष्टिरम्बिकाशक्तिः ।   
इदमुपलक्षणमिच्छाज्ञानाक्रियासमष्टेः शान्तायाः   
पश्यन्तीमध्यमावैखरीसमष्टेः पराया अपि । सा   
चेक्षणात्मकवृत्तिरूपा ।   
तज्जन्यत्वान्नवयोन्यात्मकचक्रमप्यम्बिकाशान्तापरारूपम् । नव   
योनयः काः का इत्यत आह-अष्टेति । अष्टारस्थं वसुकोणेषु स्थितं   
सत्स्वरावृतं मध्यत्रिकोणम् । तद्ध्यकारादिबिन्द्वन्तैः   
पञ्चदशभिः स्वरैस्त्रिधा विभक्तैराकलितत्रिरेखं   
विसर्गस्वराक्रान्तमध्यभागं च । एवमेतानि नव योनय इत्यर्थः ।   
त्रिकोणमिति विहाय स्वरावृतयित्युक्तिस्त्रिकोणचक्रेण सहैव   
स्वराणामुत्पत्तिरिति स्फोरणाय । वस्तुतस्तु   
त्रिकोणसहितमिदमष्टारमम्बिकारूपमेव बिन्दूत्पन्नमेव नतु   
बिन्दुतस्त्रिकोणं तस्मादष्टारमिति क्रमेणेति त्रिकोणपार्थक्यस्य   
निरासार्थोऽयं ग्रन्थः । प्राञ्चस्तु चक्रं नवात्मकमित्यर्धं   
त्रैलोक्यमोहनादिसर्वानन्दमयान्तचक्रनवकपरत्वेन   
करशुद्ध्यादिचक्रेश्वरीमन्त्रनवकपरत्वेन च व्याख्याय   
बैन्दवासनेतिश्लोकं त्रिकोणमात्रपरत्वेन व्याचक्षते ।  
  
प्। २१६) तन्नवयोनिचक्रप्रकरणासङ्गतत्वादनादेयम् । अस्तु वा   
प्रकरणसाङ्गत्यायं नवयोन्यात्मकचक्रस्यैव   
भूगृहादिनवचक्रात्मकत्वेन स्तुतिः । उपपद्यते च ।  
  
त्रिकोणे बैन्दवं श्लिष्टमष्टारेऽष्टदलाम्बुजम् ।  
दशारयोः षोडशारं भूगृहं भुवनास्रके ॥  
  
	इतिब्रह्माण्डपुराणाच्छक्त्यनलात्मकनवयोनिचक्रे एव नवचक्री   
। सा च नवयोनित्वाविशेषात्मकतवा नवयोनिचक्रेऽप्यस्तीत्यर्थः । अत एव   
चक्री प्रति निधित्वेन बाह्यमध्यगतं तदसम्भवे मध्यगतमेव वा   
चक्रं पूजयेदित्युक्तं प्राक् ॥ १२ ॥ १३ ॥ १४ ॥  
  
	अथान्तर्दशारस्य वासनामाह   
  
नवत्रिकोणस्फुरितप्रभारूपदशारकम् ।  
शक्त्यादिनवपर्यन्तदशार्णस्फूर्तिकारकम् ॥ १५ ॥  
  
	नवसङ्ख्यानि त्रिकोणानि यस्मिंस्तन्नवत्रिकोणमिति बहुव्रीहिः ।   
द्विगुपक्षे ङीबापत्तेः । तेन बिन्दुत्रिकोणवसुकोणात्मकं   
संहारचक्रमर्थः । नवयोन्यात्मकचक्रग्रहणे   
बिन्दुसाहित्यस्यानुपदमेव ज्ञापितत्वात् । अन्ये तु नवपदेनैव नव   
योनयस्त्रिकोणपदेन लक्षणया बिन्दुस्तयोश्च पदयोर्द्वन्द्व इति   
मन्यन्ते । तदिदमिहत्यत्रिकोणपदस्य बिन्दुपरत्वेन   
पूर्वतनबैन्दवपदस्य च त्रिकोणपरत्वेन व्याख्यानमपूर्वम् ।   
वस्तुतस्तु नवावयवकानि त्रिकोणानीति मध्यमपदलोपी समासः   
नचैवं नवानां दशप्रभाकथनमसम्मतमिति वाच्यम् ।   
वासनाविषये सङ्ख्यासाम्यस्याप्रयोजकत्वोक्तेः । प्रयोजकत्वे वा   
षट्त्रिंशदक्षराणां हादिविद्यायां समष्टिपार्थक्यकल्पनया   
प्राचां मते सप्तत्रिंशत्तायाः कामकलाविलासकारसम्मताया इव   
प्रकृते नवानां समष्ट्या सह दशसङ्ख्याकत्वमित्यस्य   
सुवचत्वाद्वा । युक्तं चैतत् । बिन्दोः सूर्यत्वेन तच्छायाया असम्भवात्   
। एवं च नवत्रिकोणान्येका समष्टिरित्येवं दशानां स्फुरिता याः   
प्रभास्तद्रूपं दशारकं प्रथमदशारचक्रं   
शक्त्यादिवर्णदशकस्फूर्तिकारकं भवतीत्यर्थः । प्रकाशांशेग   
तत्प्रभारूपं विमर्शांशेन मकाराद्यक्षरस्वरूपं च   
विभावयेदिति यावत् । प्रपूर्वश्लोकस्थं चक्रपदमेव विशेष्यत्वेन   
सुदूरमनुवर्तते । शक्तिर्मकारः । पञ्चाम्बा नव   
नाथाश्चेतिचरणादिन्यासक्रमे   
  
प्। २१७) पठितानां नवानां हसक्षमलवरय-  
ऊमितिनवाक्षरस्वरूपाणामुन्मन्याकाशानन्दनाथादीनां   
मध्ये चतुर्थस्थाने पठितस्य शक्त्याकाशानन्दनाथस्य   
मकारस्वरूपत्वात् । स आदिर्येषां ते नव मकारादिहकारान्ताः,   
पर्यन्तो मातृकान्त्यः क्षकार एक एवं दशार्णानां   
स्फोरकमित्यर्थः । लकारस्य लकारेण   
सहाभेदाभिप्रायेणान्तर्मातृकान्यग्रहन्यासादिषु बहुषु   
निरासदर्शनात्, मध्यत्रिकोणे स्वरस्फूर्तेरुक्तत्वेन द्वितीयदशारे   
ककारादिदशकस्य मन्वस्रे टकारादिचतुर्दशानां च   
स्फुर्तेर्वक्ष्यमाणत्वेन तदुत्तरोपस्थितमकारादेरस्मिंश्चक्रे   
स्फुरणस्य वक्तुं युक्तत्वाच्च । सुभगार्चापारिजातादिषु   
सर्वज्ञादिदेवतासु मकारादियोगस्य लेखनाच्च । एतेन क्वचित्तन्त्रे   
रमाशक्तिबीजोद्धारे चन्द्रः शक्तिर्महाशक्तिर्ब्रह्माणी   
कामिकादिकमिति श्लोके रेफे शक्तिपदप्रयोगदर्शनादिह शक्तिपदेन   
रेफो गृह्यते तस्याऽदिर्यकारस्तदाद्या नव तेषां पर्यन्तः क्षकार   
एक इति प्राचां व्याख्यानं परास्तम् । शक्त्यादिशब्देमैव   
यकारग्रहणे प्रभृतिवाचकादिपदान्तरस्याभावाच्च । किञ्च   
यकारादिनवकस्य दशमस्य च पार्थक्येन निर्देशस्वारस्यं   
विरुध्येत यकारादिदशकस्यैव निर्देष्टुं युक्तत्वात् । अस्मत्पक्षे तु   
लकारपरित्यागाय तथोक्तेरेव युक्तत्वादित्यवधेयम् ॥ १५ ॥  
  
	अथ बहिर्दशारस्य वासनामाह   
  
भूततन्मात्रदशकप्रकाशालम्बनत्वतः ।  
द्विदशारस्फुरद्रूपं क्रोधीशादिदशार्णकम् ॥ १६ ॥  
  
	व्योमादिभूतपञ्चकं शब्दादितन्मात्रपञ्चकं चैवं   
यद्दशकं तत्प्रकाशस्तदभिव्यक्तिस्तदालम्बनत्वरूपधर्मेण   
तत्साधनत्वेनोपलक्षितम् । क्रोधीशः ककारः, श्रीकण्ठादिन्यासे   
क्रोधीशककारयोरेकस्थानकत्वात् । तत्प्रभृतिदशवर्णयुक्तं चक्रं   
द्वितीयदशारं स्फुरद्रूपं प्रकटितरूपमासीदित्यर्थः । केचित्तु   
यथा सूर्यस्याऽतपोऽङ्गणे, आतपस्य प्रकाशो गृहान्तः स्फुरतीति   
तत्सूर्यस्यैव च्छायाद्वयं तथा संहारचक्रच्छायाद्वयं   
दशारद्वयमिति मूलस्थद्विदशारपदस्वारस्यमनुसरन्तो मन्यन्ते ।   
तदुक्तं कामकलाविलासे-  
  
प्। २१८) नवकोणं मध्यं चेत्यस्मिंश्चिद्दीपदीपिते दशके ।  
तच्छायाद्वितयमिदं दशारचक्रद्वयात्मना दृष्टम् ॥ इति ।  
  
	तदनुयानिनस्तु-भूततन्मात्रेत्यर्धं प्रथमदशारपरत्वेन   
योजयन्तो द्वितीयदशारे   
स्फूरद्रूपपदेनेन्द्रियदशकविषयान्वचनादिशब्दादिरूपान्गृह्णन्त्  
अः प्रथमदशारस्थशब्दादिभिः पौनरुक्त्यमाशङ्क्य   
शब्दादिपञ्चकस्य सूक्ष्मस्थूलभेदेन   
द्वैविध्यमाश्रित्यान्तर्दशारे तन्मात्रशब्देन सूक्ष्मशब्दादीनां   
बहिर्दशारे स्थूलशब्दानीनां ग्रहणेन समादधिरे । तदिदं   
प्रथमपक्षव्याख्यानव्याजेन प्रत्याख्यानमेव ध्वनयति   
मूललापनक्लेशस्य तैरेव प्रदर्शनात् ॥ १६ ॥  
  
	अथ चतुर्दशारचक्रवासनामाह   
  
चतुश्चक्रप्रभारूपसंयुक्तपरिणामतः ।  
चतुर्दशाररूपेण संवित्तिकरणात्मना ॥ १७ ॥  
  
खेचर्यादिजयान्तार्णपरमार्थप्रथामयम् ।  
  
	चतुरवयवकानि चक्राणि चतुश्चक्राणि ।   
त्रिगुणसचिवस्त्र्यक्षरमय इत्यादाविव मध्यमपदलोपी समासः । अतो न   
द्विगोरिति ङीप् । तानि चाव्यवहितानि त्रिकोणादिबहिर्दशारान्तान्येव ।   
बिन्दुस्तु सूर्यस्थानीय एवेप्ति न तस्य ग्रहणम् । नहि वृक्षाधः   
शाखाफलपत्राणामिव सूर्यस्यापि च्छाया पतति । एतेषु चक्रेषु   
संहत्य यद्यपि एकोनत्रिंशत्त्रिकोणानि तथाऽपि त्रिकोणस्य   
बिन्द्वभेदविवक्षाया ज्ञापितत्वादष्टाविंशतिरेव भवन्ति । वस्तुतस्तु   
त्रिकोणचक्रस्य पार्थक्येनेह वासनाया   
अकथनात्तत्पार्थक्याभावस्याम्बिकारूपमेवेदमित्यत्र   
कण्ठरवेणोक्तत्वाच्च ।   
तदुक्तेरष्टाविंशतियोन्यात्मकतापादनस्यै(व)प्रयोजनत्वाच्च ।   
प्रथमदशारोत्पत्तौ नवत्रिकोणेतिपदेन कण्ठरवेण   
मध्यत्रिकोणस्योदृङ्कनेन तत्र ग्रहणेऽपि प्रकृते तदग्रहणं च ।   
चतुश्चक्रेत्युक्तिरपि बिन्दुरष्टारं दशारद्वयमित्येतत्परैव । त्रिकोणस्य   
पूर्वमकथनात् । ईदृशचतुश्चक्रपदस्वारस्यविरोधादपि   
बैन्दवपदस्य त्रिकोणपरत्वेन व्याख्यानं प्रागुक्तं नाऽदर्तव्यम् ।   
ततश्चाष्टाविंशतियोनीनां याः प्रभाश्छायास्तासां रूपं   
यत्संयुक्तं परस्परसंयुक्तं स्वरूपमित्यर्थः । विशेषणं   
विशेष्येण बहुलमिति बाहुलको विशेष्यस्य पूर्वनिपातः   
द्वयोर्द्वयोस्त्रिकोणच्छाययोरेकैकः   
  
प्। २१९) संयोगः इति यावत् । संयोगस्य द्विनिष्ठत्वेन द्वयोरेव मेलनस्य   
संयुक्तपदस्वरसलब्धत्वात् । वृक्षाधश्छायानां मेलनस्य   
बहुशो दर्शनात् । तादृशस्वरूपात्मको यः परिणामः कार्यं तेनेति   
तृतीयार्थे तसिः । प्रभारूपाणां संयुक्तो यः परिणामस्तेनेति वा ।   
संवित्तिर्ज्ञानं करणफलमिति यावत् । तेन कर्मेन्द्रियफलानामपि   
सङ्ग्रहः । तेषां फलानां यानि करणानीन्द्रियाणि तानि च   
ज्ञानेन्द्रियपञ्चकं कर्मेन्द्रियपञ्चकमन्तःकरणचतुष्कं चेति   
चतुर्दश । तदात्मना तदभिन्नेन चतुर्दशारस्वरूपेणोपलक्षितं   
चक्रं खेचर्यादिचतुर्दशवर्णानां पारमार्थिकी या प्रथा   
विस्तारस्तन्मयं तद्विकाररूपमासीदित्यर्थः । तष्टङ्कारः कपाली च   
सोमवाः खेचरी ध्वनिरिति कोशात् । टकारादिवर्णाविकार एवेदं   
चक्रमिति यावत् । यद्यपि श्रीकण्ठादिशक्तिषु टकारस्थाने खेचर्या   
मकारस्थाने जयायाश्च न्यासेन पञ्चदशाक्षराण्युक्तानीति   
प्रतीयते तथाऽपि मकारोत्पत्तेः   
पूर्वमुक्तत्वाच्चतुर्दशारसङ्ख्भाधिक्यापाताज्जयाऽन्ते   
येषामित्यतद्गुणसञ्ज्ञानो बहुव्रीहिरुपेयः । अथवा जयाऽन्ते यस्य   
जयान्तो मकारः । खेचर्यादयस्त्रयोदश जयान्त एकश्चेति द्वन्द्वः ।   
जयाशब्देनैव भकार इति प्राचां व्याख्याने तु मूलं मृग्यम् ।   
कालभद्रो जया वेधा इतिनन्दनादिबहुकोशविरोधात् । केचित्तु   
बिन्द्वाद्यन्तर्दशारान्तानि चक्राणि चत्वारि बहिर्दशारस्थत्रिकोणानि   
दशेत्येवं चतुर्दशानामेषा छाया ।   
चतुश्चक्रप्रभारूपैश्चतुर्भिः संयुक्तानि बहिर्दशारस्थत्रिकोणानि   
तेषां परिणामत इति मूलार्थः । तेषां   
दूरस्थत्वादेकैकचक्रस्यैकैका छाया बहिर्दशारस्य   
सन्निहितत्वादवयवशश्छाया पतितेत्युपपत्तिरित्याहुः ॥ १७ ॥  
  
	अथ बिन्द्वादिचक्राणां व्यष्टिवेषेणोक्तां   
वासनामुपसंहरंस्तत्समुच्चितं समष्टिवासनान्तरमाह   
  
एवं शक्त्यनलाकारस्फुरद्रौद्रीप्रभामयम् ॥ १८ ॥  
  
	पञ्चशक्तिचतुर्वह्न्याकारतया स्फुरच्चक्रमेवंरूपं   
पूर्वोक्तनानारूपं सदपि रौद्रीप्रभामयं समष्टिवेषेण   
रौद्र्याः शक्ते रूपान्तरं भवति । एवमितिपदेन   
पूर्ववासनावैशिष्ट्येनोद्दिश्य   
वासनान्तरविधानाढुद्देश्यतावच्छेदकस्य   
विधेयव्याप्यत्वनियमाद्व्यष्टिसमष्टिवासनयोरनुष्ठाने समुच्चयः   
सूचितः ॥ १८ ॥  
  
प्। २२०) अथावशिष्टचक्रत्रयस्य वासनामाह   
  
ज्येष्ठारूपं चतुष्कोणं वामारूपं भ्रमित्रयम् ।  
  
	अत्र भ्रमित्रयमित्यनेन   
वृत्तत्रयगर्भीकृतमष्टदलषोडशदलपद्मद्वयं लक्ष्यते । तच्च   
वामाशक्तिरूपम्, भूगृहं तु ज्येष्ठारूपम् । रौद्रीशक्त्यनन्तरं   
ज्येष्ठाया उपस्थितत्वादादौ भूगृहस्यैव वासनोक्ता मूले ।   
नैतावता विभावनदशायां स एव क्रम आदर्तव्य इति मन्तव्यम् ।  
  
	इदानीमीदृश्यां विस्तृतभावनायामशक्तं प्रति सङ्क्षिप्तं   
वासनान्तरमाह   
  
चिदंशोऽन्तस्त्रिकोणं च शान्त्यतीताऽष्टकोणकम् ॥ १९ ॥  
  
शान्त्यंशा द्विदशारं च तथैव भुमनारकम् ।  
विद्याकलाप्रभारूपदलाष्टकसमावृतम् ॥ २० ॥  
  
प्रतिष्ठावपुषा स्पष्टस्फुरद्व्यष्टदलाम्बुजम् ।  
निवृत्त्याकारविलसच्चतुष्कोणविराजितम् ॥ २१ ॥  
  
	आकाशाद्वायुरित्यादिक्रमेण   
वाय्वाद्योषध्यन्तजनकतावच्छेदकतावच्छेदकशक्तिविशेषा   
गगनादिभूतपञ्चकस्थाः शान्त्यतीता शान्तिर्विद्या प्रतिष्ठा   
निवृत्तिश्चेत्यैतन्नामिकाः कलाः सन्तीति तु गुरुमुखागमः ।   
अन्तःशब्देन बिन्दुरित्युच्यते । स च त्रिकोणं चेत्येतद्द्वयं चिद्रूपम् ।   
बिन्दुत्रिकोणयोरभेदस्य पूर्वं ज्ञापितत्वात् । अन्तःस्थितं   
यत्त्रिकोणमिति व्याख्याने तु बिन्दुवासनाया अलाभादनुवृत्तिरादरणीया   
स्यात् । त्रयोदशश्लोकस्थस्य चक्रमित्यस्यैतावत्पर्यन्तमधिकारः ।   
स्पष्टमन्यत् ॥ १९ ॥ २० ॥ २१ ॥  
  
	अस्या अपि वासनायाः क्वचिदेकैकं क्वचिद्द्वयं   
क्वचित्त्रयमित्याकारकविषमसङ्ख्याक चक्रविषयकत्वेन   
गहनत्वादिहाशक्तस्यातिसुलभं वासनान्तरमाह   
  
त्रैलोक्यमोहनाद्ये तु नव चक्रे सुरेश्वरि ।  
नादो बिन्दुः कला ज्येष्ठा रौद्री वामा तथा पुनः ॥ २२ ॥  
  
विषघ्नी दूतरी चैव सर्वानन्दा क्रमात्स्थिताः ।  
  
प्। २२१) भृगृहमारभ्यैव पूजनस्य पूर्वमुक्तत्वात्तदनुरोधेनैव   
झटित्युपस्थितये वासना उक्ताः । नवेति भिन्नं पदम् । नादादयो नव   
देवताविशेषाश्चक्रे क्रमान्स्थिता इत्यन्वयः । नवचक्र इत्येकं पदं   
स्वीकृत्य जातावेकवचनमिति प्राञ्चः । तन्न ।   
सुबुपात्तैकत्वसङ्ख्यान्वयाय प्रातिपदिकस्यैकजातिपरत्वे   
विशेषणोपात्तनवत्वसङ्ख्याया जातावन्वयायोगात् ॥ २२ ॥  
  
	इदानीं लाघवादेतद्वासनादेवतानामभिरेव   
चक्राण्यनूद्येतोऽपि सुलक्षं वासनान्तरमाह   
  
निरंशौ नादबिन्दू च कला चेच्छास्वरूपकम् ॥ २३ ॥  
  
ज्येष्ठा ज्ञानं क्रिया शेषमित्येवं त्रितयात्मकम् ।  
  
	निरंशोऽवयवविवक्षाशून्यः समष्टिरूपः । स चात्र   
पूर्वोक्तेक्षणात्मकः । तद्रूपौ नादबिन्दू भूगृहषोडशारपद्मौ   
भावनीयौ । कलाऽष्टदलपद्ममिच्छारूपम्, ज्येष्ठा चतुर्दशारं   
ज्ञानशक्तिरूपम् । शेषं रौद्रादिसर्वानन्दान्तं   
बहिर्दशारादिबिन्दुचक्रान्तं क्रियाशक्तिरूपं भावयेत् । एतासु   
चतसृषु वासनासु शिष्याय यथाधिकारमेकैकां वासनामुपदिशेत् ।   
स च तथैव भावयेत्, नतु वासनान्तरसाङ्कर्यं कुर्यात् । अतो   
व्यवस्थितो विकल्पः । अन्यथा कस्या अपि वासनाया   
दृढाभ्यासाभावेन चित्तजयरूपफलानुदयापत्तेः ।   
योगवासिष्ठादावेकतत्त्वदृढाभ्यासस्यैव तदुपायत्वकथनात् ।   
उपास्तीनां चित्तजयद्वारैव पुरुषार्थत्वात् ।   
अङ्गावबद्धानामुद्गीथाद्युपासनानामपि कल्पसूत्रकारैः   
क्रतुप्रयोगमध्येऽङ्गान्तरवदनिबन्धनेनानारभ्याधीतपर्णतादेर्  
इव न क्रत्वर्थत्वमित्यस्यौपनिषदैः सिद्धान्तितत्वात् । अत एव   
तासामुपास्तीनां क्रतुप्रकरणाद्बहिरथर्ववेदे वेदशिरोभागे च   
पाठः । क्रत्वर्थत्वे हि व्रीहियवपदैच्छिको विकल्पः स्यात् ।   
तस्मादधिकारानुसारेण यां   
काञ्चिदेकामेबोपासनामवलम्ब्याऽजन्माभ्यसेदित्युपासनाकाण्डवि  
दां सिद्धान्तः । स च न्यायः सर्वोऽप्यत्र सञ्चारणीयः ।   
कल्पसूत्रकारैरनिबन्धनस्य पूर्वचतुःशत्यां पूजाप्रकरणे   
विधानाभावस्य तच्छिरोभागे पाठस्य च तुल्यत्वात् । इयांस्तु विशेषः   
प्रातरनुवाकादिकालेऽध्वय्वान्दिभिः क्रियमाणा उपास्तयः   
क्रतुमध्य एव न सार्वकालिक्यः । मनो ब्रह्मेत्युपासीतेत्यादयस्तु   
क्रतुबहिर्भूताः   
  
प्। २२२) सार्वकालिक्यः । अत्रत्या उपास्तयस्तु पूजामध्ये तद्बहिश्च   
भवन्ति, पूजायाः काण्डभेदेन द्विःकथनाल्लिङ्गात् । तद्धि   
प्रकरणबहिर्भावान्तर्भावोभयसिद्ध्यर्थम् । अत एवात्र   
पूजासङ्केतस्य सर्वान्ते निबन्धनम् । सर्वादौ निबन्धने हीतरयोः   
सङ्केतयोस्तत्प्रकरणे पाठापत्त्योपास्तीनां क्रतुमध्य एव प्रयोगः   
सिध्येत् । नचात्र वक्ष्यमाणा पूजा मासाग्निहोत्रन्यायेन   
पूर्वचतुःशतीविहितपूजातः कर्मान्तरमिति वक्तुं शक्यम् ।   
अनुपादेयगुणसाचिव्याभावेन प्रकरणान्तरलक्षणाभावात् । किञ्च   
कर्मभेदे हि प्रकृतिविकृतिभावो नामातिदेशादिभिः कल्पनीयः । स न   
चात्र सम्भवति ।   
अर्ध्यस्थापनाद्येकैकपदार्थरूपाणामप्यङ्गानामवयवशो   
विभज्योभयत्र कथनाल्लिङ्गात् । एकत्र सर्वाङ्गोपदेशो यत्र तत्रैव   
प्रकृतित्वेन प्रकृते तदभावात् । अत एव च   
ग्रहमेधीयसोमवदन्यतरस्यापूर्वत्वम् । एतेन   
चक्रसङ्केतमन्त्रसङ्केतविहितोपास्तीनामेव प्रकरणित्वकल्पनयोत्तरत्र   
विहितपूजाया एतदङ्गत्वमस्त्वित्यपास्तम् । पूर्वं विहितायाः   
पूजायाः प्रधानभूताया एवेह   
विभज्याङ्गकथनप्रत्यभिज्ञादिभिरैक्यसिद्धेर्भाव्यान्तराकाङ्क्षा  
भावेऽन्याङ्गत्वकल्पनानुदयात् । अत्रत्योपास्तीनां   
फलश्रवणाभावेन प्रकरणित्वायोगाच्च । सद्यः खेचरतां   
व्रजेदितिफलश्रुतेस्तु सङ्केतत्रयोद्देशेन कथिततयाऽत्रत्योपास्तिमात्रस्य   
प्रधानत्वनिर्णायकत्वाभावात् । तस्मात्पूर्वोत्तरकाण्डभेदेन   
विभज्य कथितं चक्रार्चनमेकमेव कर्म । तस्य च द्वौ प्रयोगौ    
उपास्तिरहित एकस्तत्सहितोऽन्यः । वेदेऽपि त्रय्यां विहितानामेव   
कर्मणामथर्वणवेदे गोपथब्राह्मणेऽथातो देवयजनान्यात्मा   
देवयजनं श्रद्धा   
देवयजनमित्यादिनाऽधानादिविश्वसृजामयनान्तकर्मणां   
प्रत्यङ्गं प्रायेण वासनानां भूयसीनां कथनेऽपि तेषां   
कल्पसूत्रकारैरनुपसंहारेण तद्राहित्यसाहित्याभ्यानेकैकस्य   
कर्मणो द्वौ द्वौ प्रयोगाविष्टावेव । तौ चाधिकारिभेदेन व्यवस्थितौ ।   
अधिकारस्तु चित्तशुद्धितारतम्यप्रयुक्तो भिन्नो भिन्न इति तु ग्रन्थारम्भ   
एवोक्तम् । तयोराद्यस्य तु द्वितीयोऽशक्य एव । द्वितीयस्य त्वाद्यः प्रयोगः   
सुशकत्वादैच्छिको नतूत्तराश्रमिणां पूर्वाश्रमधर्म इव   
निषिद्धः । ततश्च यदि द्वितीयाधिकारवान्प्रथमं द्वितीयं वा   
प्रयोगं चिकीर्षति तदाऽत्र कथितैरल्पैरेवाङ्गैः कर्मपूर्तिः । अत   
एवास्य तन्त्रस्य तादृशाधिकारित्वात्तं प्रति   
पञ्चपञ्चिकादिपूजाविस्तारस्यानपेक्षितत्वादिहाकथनम्,  
  
प्। २२३) प्रथमाधिकारिकतन्त्रेष्वेव तदावश्यकत्वध्वननाय   
तत्कथनम् । अस्य तन्त्रस्य स्वतन्त्रत्वमपि तादृशाधिकारिधारेयं   
प्रत्येव नोपासकसामान्यं प्रति । तन्त्रराजं त्वाद्याधिकारिणं   
प्रत्येव स्वतन्त्रम्, द्वितीयाधिकारिणं प्रति त्वेतत्तन्त्रापेक्षमेव ।   
द्वितीयाधिकारिणामपि शक्तितारतम्येनानेकविधत्वाद्वासनाविकल्पाः   
कथ्यमाना नानुपपन्नाः । तस्माद्यो यो यादृशोपास्तावधिकारी स   
तादृशीमेव गुरुमुखाद्विज्ञायाऽ सुप्तेरा मृतेर्दृढतरमभ्यस्येदिति   
सिद्धम् । अधिकं पूर्वोत्तरमीमांसान्यायविद्भिरूहनीयामिति दिक् ॥ २३   
॥  
  
	इदानीमुक्तासु चतुसृष्वपि वासनास्वावश्यकमंशं   
पूरयितुमाह   
  
चक्रं कामकलारूपं प्रसारपरमार्थतः ॥ २४ ॥  
  
	उक्तरीत्या कामकलायाः सकाशात्सम्पूर्णस्य   
चक्रस्योत्पन्नत्वात्सर्वं चक्रं कामकलारूपमेव, यो यत्प्रसरः स   
तदीयपरमार्थिकस्वरूपः । यथा घटो मृत्प्रसरस्तस्य   
पारमार्थिकं स्वरूपं मृदेव । वाचारम्भणं विकारो   
नामधेयं मृत्तिकेत्येव सत्यमिति श्रुतेः । अयमेव   
चार्थस्तृतीयकूटेऽपि कथित इति प्रदर्शितं वरिवस्यारहस्ये ।   
तस्मात्सर्वं कामकलात्वेन विभावयेदित्यर्थः ॥ २४ ॥  
  
	एवं बहिश्चक्रपूजाधिकारिका वासनाः कथयित्वा   
ततोऽप्युत्तमाधिकारिणो   
ब्रह्माण्डपिण्डाण्डयोरैक्यभावनादार्ढ्यशीलान्प्रति तद्देह एव   
त्रिविधामान्तरचक्रभावनामाह   
  
अकुले विषुसञ्ज्ञे च शाक्ते वह्नौ तथा पुनः ।  
नाभावनाहते शुद्धौ लम्बिकाग्रे भ्रुवोऽन्तरे ॥ २५ ॥  
  
इन्दौ तदर्धे रोधिन्यां नादे नादान्त एव च ।  
शक्तौ पुनर्व्यापिकायां समनोन्मनगोचरे ॥ २६ ॥  
  
महाबिन्दौ पुनश्चैवं त्रिधा चक्रं तु भावयेत् ॥  
  
	अत्राकुलादीनि महाबिन्द्वन्तान्येकोनविंशतिः स्थानान्युक्तानि ।   
समनोन्मनगोचर इत्यस्य समनगोचर उन्मनगोचरे चेत्यर्थात् । उत्तरत्र   
मूल एव तयोः स्वरूपभेदस्य वक्ष्यमाणत्वात् । लिङ्गशरीरे हि   
सुषुम्नानाडीमाश्रित्य द्वात्रिंशत्पद्मानि   
  
प्। २२४) तेष्वाद्यन्तयोः सहस्रारे पद्मे द्वे ऊर्ध्वाधोमुखे वर्तेते ।   
सर्वाधःस्थितसहस्रदलकमलोपर्यष्टदलं तदुपरि षड्दलं तदुपरि   
मूलाधारादीनि चक्राणीति स्थितिः । तत्र मूलाधाराधः स्थितं   
षड्दलमेव कुलपद्मम्, तदधःस्थिते अष्टदलसहस्रदले अकुले   
कुलपद्माद्भिन्नत्वात् । एवं चाकुलपदेन द्बयोरपि ग्रहणे   
प्रसक्तेऽष्टदलव्यावर्तनाय विषुसञ्ज्ञ इत्यकुलस्य विशेषणम् । विषॢ   
व्याप्ताविति धातोर्व्यापक इत्यर्थः । व्यापकत्वं सर्वाधःस्थितत्वमिति   
यावत् । तेनाकुलविषुपदाभ्यामेकमेवाधःस्थितसहस्रारपद्माख्यं   
स्थानमुच्यत इति प्राञ्चः । तच्चिन्त्यम्   
भवल्लिखितस्वच्छन्दसङ्ग्रहवचन एवाधःसहस्रारस्य   
कुलपद्मत्वोक्तेः । अधश्चोर्ध्वं सुषुम्नायाः सहस्रदलसंयुतमिति   
प्रकृत्य   
  
शक्तिरूपं महादेवि कुलाकुलमयं शुभम् ।  
पङ्कजद्वयमीशानि स्थितं शाश्वतमव्ययम् ॥  
  
तयोर्मध्ये सुषुम्नान्तस्त्रिदशाऽधारपद्मकाः ।  
  
इतिवचनात् ।  
  
	अधस्थं पङ्कजं कुलमयमुपरिस्थमकुलमयमिति   
यथाक्रममन्वयस्य स्पष्टत्वात् । किञ्च, तत्रैवाधःपद्मं   
सहस्रारं कर्णिकाकेसरान्वितमिति प्रकृत्य कर्णिकामध्यतो देवि   
कुलदेवी च संस्थितेत्युक्तिरपि तस्य कुलपद्मत्वमेव गमयति ।   
यदप्यष्टदलपद्ममकुलमित्युक्तम् । तदपि न । तत्रैव तत्पद्मोर्ध्वं   
सुषुम्नाया मध्ये त्वेकाङ्गुलोपरि । पद्ममष्टदलैर्युक्तमिति प्रकृत्य   
तन्मध्ये कौलशक्त्या तु सञ्चितं च स्मरेत्तत इत्याद्युक्तेः ।   
एकाङ्गुलप्रमाणोर्ध्वं षड्दलं कुलपङ्कजमिति   
वचनात्षड्दलस्यापि कुलरूपत्वम् । अत एव   
  
कुलयोषित्कुलं त्यक्त्वा परं पुरुषमेति सा ।  
निर्लक्षणं निर्गुणं च कुलरूपविवर्जितम् ॥  
  
	इति पूर्वचतुःशत्यामधःस्थितपद्मानि सर्वाणि त्यक्त्वा   
ब्रह्मरन्ध्रस्थितसहस्रारपद्ममेतीत्येव पूर्वाचार्याणां   
व्याख्योपपद्यते । तस्मादेवं व्याख्येयं कुलभिन्नमकुलमिति न   
तत्पुरुषः । अपि तु न विद्यते कुलं यस्मादिति बहुव्रीहिः । यदपेक्षया   
स्थूलमधो वा कुलपद्मान्तरं नास्ति सर्वाधःस्थितं सर्वाधिकं   
च कुलपद्ममित्यर्थः । तादृशं च कुलपद्ममधःस्थितं   
सहस्रारमेव । अन्येषां तदुपर्येव   
  
प्। २२५) स्थितत्वादल्पदलत्वाच्च । एवं चाकुलपदेनैवेतरव्यावृत्तौ   
विषुसञ्ज्ञ इति न तस्य विशेषणम्, विषुपदस्य   
सर्वाधारार्थकत्वाभावाच्च, सञ्ज्ञापदस्यालग्नकत्वाच्च ।   
तेनाष्टदलषड्दलयोरन्यतरस्य विषुरिति सञ्ज्ञैव तन्त्रान्तरे   
स्यादित्यनुमीयते । तदुपरिस्थमूलाधारादीनां पार्थक्येन   
निर्देशात्सहस्रारमूलाधारमध्यस्थितवाचकत्वावसायात् ।   
प्रसिद्धपदसमभिव्याहारस्यापि शक्तिग्राहकत्वात् ।   
अन्यतरयोरेकतरनिश्चयस्तु विशेषदर्शिभिः कार्यः । एतेनाकुले   
विषुसञ्ज्ञे चेति चकारोऽप्युपपद्यते । नचैवं सत्याज्ञाचक्र इन्दौ चेति   
द्बिर्बिन्दुविभावनापत्तिः ।   
अकुलादिमहाबिन्द्वन्तस्थानकैकविभावनपक्षे   
तदापत्तावपिभावनाभेदवादिनामस्माकं   
तदनापत्तेर्वक्ष्यमाणत्वात् । किञ्च, चरमपटले जपप्रकरण   
एकैककूटस्य त्रित्रिचक्राभेदेन विभावनमुक्त्वा   
कूटान्त्यकामकलावयवसपरार्धकलात्रयस्याऽधारहृदाज्ञास्थित  
कुण्डलिनीत्रयस्य चाभेदन विभावनं विधीयत इति भवद्भिरेव   
व्याख्यास्यते । तदिदमस्मत्पक्षे कूटान्त्यस्वरत्रयस्य   
कुण्डलिनीत्रयस्य चैकस्थाननिपातितत्वादुपपद्यते । कुलविष्वोरेकत्वे तु   
स्वाधिष्ठानविशुद्धिललाटमध्यस्थानेष्वेन   
कूटत्रयान्त्यस्वरपातावश्यम्भावात्तत्तदधश्चक्रस्थितवह्न्यादिकु  
ण्डलिनीत्रयस्य वैयधिकरण्यादभेदविभावनमसमञ्जसं स्यात् ।   
किं च, मूलाधारादुत्थितस्य नादस्य मन्त्रविषुवादिभावनघटकता   
वक्ष्यते । सा चाऽद्यकूटस्याऽधारे समाप्तावेव तदीयनादस्य तत   
उत्थानमुपपद्यते । स्वाधिष्ठानान्तमपकर्षे तु न तत्समञ्जसमिति ।   
शाक्ते मूलाधारस्थचतुर्दले, शक्तिरूपायाः कुण्डलिन्याः   
स्थानत्वात् । वह्नौ स्वाधिष्ठानस्थषड्दले, तव वह्नेर्विद्यमानत्वात् ।   
तदुक्तमाचार्यभगवत्पादैः   
  
महीं मूलाधारे कमपि मणिपूरे हुतवहं  
स्थितं स्वाधिष्ठाने हृदि मरुतमाकाशमुपरि ॥ इति ।  
  
	यत्तु प्राञ्चः  स्वच्छन्दतन्त्रे मूलाधारे कर्णिकायां   
वह्निबिम्बस्य कथनात्स्वाधिष्ठानकर्णिकायां   
हृल्लेखारूपशक्तेरवस्थानकथनाच्चैते एव क्रमेण   
वह्निशक्तिपदवाच्ये । तेन मूले वह्नौ शाक्त इति व्यत्ययेन   
पठितव्यमित्याहुः । तदतीव साहसम् । व्यत्ययमन्तरेणाप्युपपादनात् ।   
नामौ मणिपूराख्ये दशदले अनाहते हृदयस्ये द्वादशदले । शुद्धौ   
कण्ठस्थषोडशदले विशुद्धिनामके ।   
  
प्। २२६) लम्बिकाग्रे । अन्तरेण तालुके य एष स्तन इवावलम्बत   
इतिश्रुतिप्रसिद्धेन्द्रयोनिपदवाच्ये सूक्ष्मजिह्वास्थानीयाष्टदलपद्मे ।   
भ्रुवोऽन्तरे भ्रुवोर्मध्यस्थे द्विदल आज्ञानामके । अत्र सर्वत्र   
प्रमाणभूतानि वचनानि प्राचां टीकासु द्रष्टव्यानि । इन्दौ बिन्दौ,   
तदर्धेऽर्धचन्द्रे । बिन्द्वादीनां स्थानादीनि मूल एवानुपदं   
वक्ष्यति । एते च बिन्द्बाद्युन्मन्यन्ता भागा देहे मन्त्रे च साधारणाः ।   
चक्रेऽपि साधारणा एवेति प्राञ्चः ।   
मात्रार्धमात्राकालविधानादाज्ञाचक्रोर्ध्वं स्थलविधानाच्च   
मन्त्रदेहावयवत्वेऽपि चक्रावयवत्वे किं मानम् । किं च   
बिन्द्वाद्युन्मन्यन्तस्थले भावनीयानि किं त्रैलोक्यमोहनादिचक्राण्येव   
किं वा ततो भिन्नानि । आद्ये तान्येव षुनर्गणितानीति कीदृशं   
चक्रसाधारण्यम् । अन्त्ये नवात्मकत्वनवमन्त्रकत्वविरोधः ।   
बिन्द्राद्युन्मन्यन्तावयवकमेकमेवचक्रमिति । कल्पनाऽपि   
प्रमाणदार्ढ्य एव विश्रम्भणीया । बिन्दुमपेक्ष्य कलितः   
स्थानतश्च भिन्नानामर्धचन्द्रादीनां   
बिन्दावन्तर्भावस्यायुक्तत्वाच्च । अर्धचन्द्राद्यष्टकस्य तु   
नादनामैकाक्षराबयवत्वं   
हृल्लेखात्रयसम्भूतैस्तिथिसङ्ख्यैस्तथाऽक्षरैरित्यादिज्ञापकात् ।   
अक्षराष्टकत्वमपि सम्भवतीति तु वरिवस्यारहस्यव्याख्यायां   
विस्तरः । महाबिन्दुस्तु देह एव न मन्त्रे । एवमेतेष्वेकोनबिंशतौ   
स्थानेषु श्रीचक्रं त्रिप्रकारं पुनश्च भावयेत्पूर्वस्थाननवके   
भावितान्येव चक्राण्युत्तरस्थाननवके तेनैव क्रमेण पुनश्चिन्तयेत् ।   
पुनरपि तान्येवैकोनविंशे स्थाने महाबिन्दौ चिन्तयेदित्यर्थः ॥ २५ ॥ २६   
॥  
  
	अथ तिसृणां चक्रविभावनानामधिकारिभेदेन स्थानभेदं   
व्यवस्थापयति   
  
आज्ञान्तं सकलं प्रोक्तं ततः सकलनिष्कलम् ॥ २७ ॥  
  
उन्मन्यन्ते परे स्थाने निष्कलं च त्रिधा स्थितम् ।  
  
	अकुलाद्याज्ञान्तस्थाननवके   
त्रैलोक्यमोहनादिबिन्द्वन्तचक्रनवकं क्रमेण भावयेत् । अत एव   
ग्रहन्यासे भ्रूमध्यस्य बिन्दुस्थाने सुधासूतिमिति निर्देशः   
करिष्यमाणः सङ्गच्छते । तदिदं विभावनं सकलपदवाच्यम् । अत   
एवात्र सकलनामका अशुद्धा उपासका अधिकारिणः । तत   
आज्ञाचक्रानन्तरम् । इन्दुमारभ्येत्यर्थः । इन्द्वाद्युन्मन्यन्तनवके   
त्रैलोक्यमोहनादिबिन्द्बन्तचक्रनवकस्य   
  
प्। २२७) क्रमेण विभावनं सकलनिष्कलमित्युच्यते । तत्र न केवलं   
शुद्धा नापि केवलमशुद्धा एतादृशमिश्राः प्रलयाकलनामका   
उषासका अधिकारिणः । परे स्थाने महाबिन्दौ । तत्रोक्तचक्रनवकस्य   
परस्परभेदमन्तरेण   
निर्विषयकसंविन्मात्रात्मककामकलैकावशेषेण विभावनं   
निष्कलमुच्यते । तत्र शुद्धा विज्ञानकेवलनामका उपासका   
अधिकारिणः । त्रिविधोपासकानां लक्षणादीनि तु सौभाग्यभास्करे   
पशुपाशविमोचनीतिनामव्याख्यानावसरे प्रपश्चितान्यस्माभिः ।   
इयं च व्यवस्था सकलादिसञ्ज्ञाकरणेनैव मूलकृता सूचिता ।   
अन्यथा तासां वैयर्थ्यापत्तेः । उत्तरत्र व्यवहार उपयोगदर्शनात् ।   
कलयांऽशेनांशांशिभावघटकभेदमानेन स्थूलमालिन्येन   
सहितं सकलमित्यादिव्युत्पत्तिभिरशुद्धमिश्रशुद्धाधिकारिकत्वस्य   
यौगिकवृत्त्याऽपि स्फोरणाच्च । सकलादिपदान्येव वा   
सकलाधिकारिकमित्याद्यर्थपराणि न सञ्ज्ञापराणीनि मन्तव्यम् ।   
त्रिधा स्थितं पूर्वं यत्त्रैविध्यमुक्तं तदनया रीत्या   
व्यवस्थितमित्यर्थः । अयं च श्रीमुखागमलब्धोऽर्थो   
मूलारूढीकरणेन विशदीकृतः । येषां तु मते   
विषुसञ्ज्ञत्वमकुलविशेषणम्, तदनुयायिनस्तावदिन्दौ   
सर्वानन्दमयचक्रस्य सकलभावनं त्रैलोक्यमोहनचक्रस्य   
मिश्रभावनं चेत्युभयोरेकमेव स्थानमाहुः । अन्यथा तेषां   
निष्कलभावनाया अनवकाशापत्तेः । परं त्वाज्ञान्तं   
सकलमितिमूलविरोधः कथं परिहार्यः । इदं तु तैः सुवचम्    
आज्ञाया अन्त आज्ञान्त इन्दुः । आज्ञान्तपदात्पूर्वमाङः प्रश्लेषः   
। स चाभिविध्यर्थकः । इन्दुमभिव्याप्येति पर्यंवसितोऽर्थः । तत इति   
पदमपि नाऽनन्तर्यार्थकमपि तु इन्दुमारभ्येत्यर्थकम् । ल्यब्लोपे   
पञ्चमी । तत्पदमाज्ञान्तपरामर्शीतिस्वीकारसम्भवादिति ।   
प्राञ्चस्तु   
त्रैलोक्यमोहनाद्युन्मन्यन्तान्स्थूलसूक्ष्मसूक्ष्मतरांश्चक्रभाग  
अनकुलाद्युन्मन्यन्तेषु स्थूलसूक्ष्मसूक्ष्मतरेषु भागेषु   
महाबिन्दौ च भावयेत् । तत्राकुलविषुमारभ्याऽज्ञान्तं   
चतुरस्रादित्रिकोणान्तस्थूलचक्राष्टकभावनं सकलम् ।   
विन्द्वाद्युन्मन्यन्तस्थानेषु बिन्दुचक्रस्य   
सूक्ष्मसूक्ष्मतरभागाणां विभावनं सकलनिष्कलम् ।   
महाबिन्दौ शून्यसंविदो भावनं निष्कलमिति वदन्ति । एतेषां   
मतेऽष्टाशस्थानकमेकं विभावनं तदवयवानामेव तु   
सकलादिसञ्ज्ञात्रयमित्यभिसन्धिः । स च महाबिन्दौ पुनश्चैवमिति   
पुनःपदस्य सकलादिसञ्ज्ञाकरस्य   
  
प्। २२८) च स्वरसविरुद्धः । एतद्भ्रममूलिकैव त्वकुले   
विषुसञ्ज्ञकत्वस्य विशेषणतया योजनाय प्रवृत्तिरिति तदाकूतरहस्यम्   
॥ २७ ॥  
  
	इदानीं बिन्द्वाद्युन्मन्यन्तानां प्रातिस्विकं   
स्थानाकृतिरूपकालानाह   
  
दीपाकारोऽर्धमात्रश्च ललाटे वृत्त इष्यते ॥ २८ ॥  
  
	दीपस्यैवाऽकारः कान्तिर्यस्य स दीपाकारः । अर्धा मात्रा यस्य   
साऽर्धमात्रः । मात्रा नाम ह्रस्वस्योच्चारणकालः । स च   
षट्पञ्चाशदुत्तरशतद्वयलवैर्भवति । लवो नाम कालपरमाणुः ।  
  
नलिनीपत्रसंहत्याः सूक्ष्मसूच्यभिवेधने ।  
दले दले तु यः कालः स कालो लवसञ्ज्ञितः ॥  
  
	अतः सूक्ष्मतमः कालो नोपलभ्यो भृगूद्वह । इति वचनात् ।  
  
	अत एवोक्तं वृत्तचन्द्रोदये  लवानां कालपीलूनां   
षट्पञ्चाशच्छतद्बयम् मात्रैकेति । तेनाष्टविंशत्युत्तराः शतं   
लवा बिन्दोरनुस्वारस्य कालः । व्यञ्जनं त्त्रर्धमात्राकमिति वचनात् ।   
ललाटे ललाटमध्ये वृत्तो वर्तुलाकृतिः । इन्दुरिति शेषः ॥ २८ ॥  
  
अर्धचन्द्रस्तथाकारः पादमात्रस्तदूर्ध्वतः ।  
ज्योत्स्नाकारा तथाऽष्टांशा रोधिनी अस्रविग्रहा ॥ २९ ॥  
  
	तथा स्वनामसमानावेवाऽकासै कान्त्याकृती यस्य सः । कान्त्या   
कृत्या नाम्नाऽप्यर्धच्चन्द्र इत्यर्थः । तथा दीपवदाकारो यस्येति तु   
केचित् । पादमात्रश्चतुःषष्टिलवकालोच्चार्यः । तदूर्ध्वतो बिन्दोरुपरि ।   
इदं च पदमुन्मनान्ते शब्दो विकारन्यायेनानुवर्तन्ते (?) ।   
ज्योत्स्राकारा चन्द्रिकाकान्तिः । अष्टांशा द्वात्रिंशल्लवकाला ।   
सम्प्रदायच्छक्तिरूपोऽस्रस्त्रिकोणो विग्रहो देहो यस्याः ।   
अश्रिशब्दवदस्रशब्दोऽपि रुधिराश्रुणोरिव कोणेऽपि निरूढः । तेन   
सुप्रातसुश्वेत्यादिसूत्रे चतुरस्रपदन्येवास्रपदस्य   
निपातनाभावेऽप्यदोषः । रोधिनीनामनिर्वचनं तन्त्रान्तरे    
ब्रह्मादिपरमेशानां परप्राप्तिनिरोधनात् । निरोधिनीति सा प्रोक्तेति ॥ २९   
॥  
  
बिन्दुद्वयान्तरे दण्डः शेवरूपो मणिप्रभः ।  
कलांशो द्विगुणांशश्च नादान्तो विद्युदुज्ज्वलः ॥ ३० ॥  
  
प्। २२९) दण्डवदूर्ध्वाधोवितता रेखा, तद्दक्षिणोत्तरपार्श्वयोः   
संलग्नौ द्वौ बिन्दू । स च दण्डः शेवरूपः । शेवो नाम   
गोधूमषिष्टविकारः केशाकारः पायसादिसाधनतया प्रसिद्धः ।   
तद्वत्सूक्ष्मो मृदुश्चेत्यर्थः । वृषणद्वयमध्यवर्तिनी शिरा शेव   
इत्यन्ये । मणिप्रमः सम्प्रदायात्प्रद्मरागमणिकान्तिः ।  
  
पद्मकिञ्जल्कसङ्काशः सूर्यकोटिसमप्रभः । इति तु तन्त्रान्तरे ।  
  
	कलांशो मात्रायाः षोडशांशः । अंशशब्द एव वेहत्यो   
लवपरः । तेन षोडशलवकाल इत्यर्थः नाद इति विशेष्यस्याध्याहारः   
। कलांशपदस्यैवाऽवृत्त्या कलश्चासावंशश्चेति विग्रहेण   
विशेष्यलाभः । ध्वनौ तु मधुरास्फुटे । कल इत्यमरं इति केच्ति ।   
नादान्तस्तु द्विगुणांशः कलाद्विगुणमात्रांशांशो   
द्वात्रिंशोऽष्टलवात्मककालोच्चार्य इति यावत् ॥ ३० ॥  
  
हलाकारस्तु सव्यस्थबिन्दुयुक्तो विराजते ।  
शक्तिर्वामस्थबिन्दूद्यच्छिराकारा तथा पुनः ॥ ३१ ॥  
  
	(?) बिन्दुना युक्तश्च । सव्यं दक्षिणवामयोः । उत्तरार्धे   
वामपदेन व्यवहारदर्शनेनेहत्यसव्यशब्दो दक्षिणपरः ।   
उर्ध्वाधःप्रसृत ईषादण्डः   
स्वभालवामभागेऽधोमुखाग्रलाङ्गलशुण्डः   
स्वभालदक्षिणभाग ईषादण्डमध्यप्रदेशे बिन्दुरीदृशाकारो   
नादान्त इति तु नाथमुखावगतोऽर्थः। बिन्दुद्वयमध्ये   
दक्षिणभागस्थबिन्दुसहित इति प्राचां वाक्यस्याऽशयश्चिन्त्यः ।   
नादस्यान्तो लयो यत्र स नादान्तः ।  
  
नाड्यां ब्रह्मविले लीनस्त्वव्यक्तध्वनिलक्षणः । इत्यादितन्त्रान्तरात् ।  
  
एतदुत्तरं  बिन्दुर्वृत्तात्मको देवि सर्गो बिन्दुद्वयात्मकः ।  
  
	इत्यर्धं क्वचित्पुस्तकेषूपलभ्यते । तस्यायमर्थः    
बिन्द्वादिनवकशरीरघटका यावन्तो बिन्दव एकैक उच्यन्ते ते सर्वे   
कामाख्यमुखहृदबिन्दुरूपा यावन्ति बिन्दुद्वया उच्यन्ते तानि सर्वाणि   
सितशोणविसर्गरूपाणीति वासना ज्ञेयेति । दक्षिणोत्तरयोर्बिन्दुद्वयम् ।   
तत्र वामबिन्दोः शिरस्यूर्ध्वरेखा । ईदृशः शक्त्याकारः ।   
वामस्थबिन्द्वित्यनेन दक्षिणबिन्द्वन्तरस्याऽक्षेपः । वामस्थबिन्दोः   
सकाशादुद्यन्त्या ऊर्ध्वं गच्छन्त्याः शिराया इवाऽकारो यस्या इति   
विग्रहः । इत आरभ्य रूपकालानुत्तरत्र वक्ष्यति ॥ ३१ ॥  
  
प्। २३०) व्यापिका बिन्दुविलसत्त्रिकोणाकारतां गता ।  
बिन्दुद्वयान्तरालस्थ-ऋजुरेखामयी पुनः ॥ ३२ ॥  
  
	शक्तित्रिकोणस्य स्वाभिमुखकोणे बिन्दुलेखनेन व्यापिकाया   
आकारो भवतीति सम्प्रदायः । ऊर्ध्वादधःप्रसृता रेखा   
तच्छिरोमूलभागयोः संलग्नौ बिन्दू, ईदृशी   
समनेत्युत्तरश्लोकस्थेनान्वयः । अन्तरालस्थ-ऋजुरेखेत्यत्र ऋत्यक इति   
प्रकृतिवद्भावः ॥ ३२ ॥  
  
समना बिन्दुविलसदृजुरेखा तथोन्मना ।  
शक्त्यादीनां वपुः स्फूर्जद्द्वादशादित्यसन्निभम् ॥ ३३ ॥  
  
	बिन्दोः शिरस्यूर्ध्वरेखा लेख्या । सोऽयमुन्मनाया आकारः ।   
समनायाः शिरस्थितबिन्दोरपनये समना भवतीति यावत् । अत एव   
समनातोऽतिसूक्ष्मत्वादुत्क्रान्तमनस्का । योगिनामपि मनसा   
सङ्कटेन गम्येति भावः । समनादयः शब्दाः पृषोदरादित्वादेव   
साधवः । शक्त्यादीनामुन्मनान्तानां चतसृणां   
द्वादशसूर्यसमुच्चितकान्तिमन्ति वपूंषि ॥ ३३ ॥  
  
चतुःषष्टिस्तदूर्ध्वं तु द्विगुणं द्विगुणं ततः ।  
शक्त्यादीनां तु मात्रांशो मनोन्मन्यास्तथोन्मनी ॥ ३४ ॥  
  
	नादान्तपर्यन्तं कालः पूर्वमुक्तः । तदूर्ध्वं   
नादान्तोर्ध्वं शक्त्यादीनां मध्ये प्रथमस्येत्यर्थः ।   
चतुःषष्टिश्चतुःषष्टितमो मात्रांशः, चतुर्लवात्मकः शक्तेः काल   
इत्यर्थः । ततशर(?)नन्तराणां तु द्विगुणं द्विगुणमिति वीप्सया   
पूर्वपूर्वद्विगुणांशो मात्राकाल इत्यर्थः । ततश्च व्यापिकायां   
द्वौ लवौ समानाया एको लवः । उन्मनायास्तु लवार्धात्मकः कालः   
प्रसक्तस्तमपवदति-मनोन्मन्या इति । मनोन्मनीति समनाया एव   
सञ्ज्ञान्तरम् । यथा समनायाः कालस्तथैवोन्मनीकाल इत्यर्थः ।   
एकलवात्मक एव काल इति यावत् । समनातोऽस्या रूपकालकलाप्रानमिति   
तत्तु समनात आकृत्या सूक्ष्मत्वाद्बिद्यमानोऽपि कालो दुर्लक्ष्य   
इत्येवम्परम् । अत एव मूले देशकालानवच्छिन्नं तदूर्ध्वं   
परमं महदित्यनेनैतदूर्ध्वमेव कालानवच्छेद उक्तः सङ्गच्छते   
। प्राञ्चस्तु द्बिगुणं द्विगुणमिति न वीप्सा किन्तु शक्तेरूर्ध्वं   
व्यापिकायां द्विगुणं ततो व्यापिकानन्तरं समनायां द्विगुणमिति   
प्रत्येकमन्वितं   
  
प्। २३१) पदद्वयम्, मनोन्मन्या इत्यस्य समनापर्यन्तानामित्यर्थः ।   
तच्च शक्त्यादीनामित्यस्य विशेषणं ततश्चोन्मनाया इह   
कालविधिर्नास्त्येव । तथोन्मनी । यथेदानीगियमकथितविशेषणा तथैव   
निराकारा निरुच्चारा चेति यावदित्याहुः । तदिदं   
मनोन्मन्यास्तथोन्मनीति चरणस्य वैयर्थ्येन क्लिष्टलापनेन च   
कलुषितमुपरितनश्लोकस्वारस्यविरुद्धं चेत्युपेक्षितम् । किञ्च,   
उत्तरपटले विद्यायां पञ्चदशस्वरान्प्रतिपाद्य स्वरव्यञ्जनभेदेन   
सप्तत्रिंशत्प्रभेदिनीत्युक्त्वा नादत्रयेण सह सप्तत्रिंशत्ता   
विवेचयिष्यते, तेन ज्ञापकेन नादस्य पञ्चदशस्वरबहिर्भूतस्य   
व्यञ्जनत्वे सिद्धे व्यञ्जनं त्वर्धमात्रिकमिति   
वचनादष्टाविंशत्यधिकशतलवात्मक ताऽपि ज्ञापितैव ।   
नादावयवस्योन्मनायाः कालाभावे त्वेकलवन्यूनतापत्त्या   
तद्विरोध इति समनोन्मनयोः समानः काल इत्येव व्याख्या युक्तेति   
मन्तव्यम् । किञ्च, उन्मन्यां नादलयः कालविषुवमिति वक्ष्यते तस्याः   
कालाभावे तत्सञ्ज्ञास्वारस्यविरोधः । तस्य पदस्य   
कालव्याप्तिमदर्थकत्वात् ॥ ३४ ॥  
  
देशकालानवच्छिन्नं तदूर्ध्वं परमं महत् ।  
निसर्गसुन्दरं तत्तु परानन्दविघूर्णितम् ॥ ३५ ॥  
  
	तदूर्ध्वमुन्मनाया ऊर्ध्वदेशोपलक्षितं   
महाबिन्दुस्थानमिति यावत् । तद्देशकालाभ्यामनवच्छिन्नं   
तत्कृतावच्छित्तिरहितम् । अत एव तदूर्ध्वमिति देशकथनं   
देशस्योपलक्षणपरतया व्याख्येयम् । निसर्गसुन्दरं स्वभावत एव   
चारु । परानन्देन शिवशक्तिसामरस्यात्मकेन विघूर्णितं व्याप्तम् ।   
प्राञ्चस्तु  महाबिन्दोः स्थानस्वरूपादिकमिह तन्त्रे नोक्तमेव, तस्य   
विश्वोत्तीर्णत्वेन वाङ्मनसागोचरत्वात् । तेन तदूर्ध्वं पदं   
हादिविद्यास्थहकारादिमहाबिन्द्वन्ताक्षरस्थानसमूहोर्ध्वमित्यर्थ  
कम् । त्रिविधभावनास्थलेभ्योऽप्यूर्ध्वस्थानस्यैवमुक्तिरिति   
व्याचक्षते । तत्सन्दर्भविरुद्धं विश्वोत्तीर्णादपि यत्परतस्तत्र   
वाङ्मनसयोः कथं प्रवृत्तिरिति विचार्यं च ।   
अत्रेन्द्वादिमहाबिन्द्वन्तस्थाननिस्ठदेवतानां तत्तल्लोकानां   
तत्तत्कलानां च विस्तारः प्राचां टीकातोऽवसेयः ॥ ३५ ॥  
  
	अथेदानीं प्राथमिकविस्तृतवासनावसरेऽनुक्तत्वेनावशेषितां   
ब्रह्माण्डपिण्दाण्डयोरैक्यभावनादार्ढ्यसिद्धिमदुत्तमाधिकारिक्  
अत्वध्वननाय सकलादिभावनात्रयोत्तरमेव   
  
प्। २३२) वर्णयितुं सङ्गतां मध्यत्रिकोणवासनां विस्तरेणोपदिशति   
आत्मनः स्फुरणमित्यादिभिर्विंशत्या श्लौकैः   
  
आत्मनः स्फुरणं पश्येद्यदा सा परमा कला ।  
अम्बिकारूपमापन्ना परा वाक्समुदीरिता ॥ ३६ ॥  
  
	पूर्वं यदा सा परमा शक्तिरिति श्लोके या वृत्तिरीक्षणात्मिका   
शान्तानाम्नी विश्वकारणत्वेन वर्णिता तया हि   
शब्दार्थसृष्टिद्वयमुत्पाद्यते, तत्रार्थसृष्टेर्ब्रह्मविष्णुरुद्राः   
कारणानि । त एव शक्तिं विना कार्याक्षमत्वाच्छक्तिविशिष्टतया   
विभाव्यमाना वामाज्येष्ठारौद्र्य इत्युच्यन्ते । तच्छक्तयस्तु   
भारतीपृथिवीरुद्राणीत्वेन प्रसिद्धा इच्छा ज्ञाना क्रिया इत्युच्यन्ते ।   
शब्दसृष्टेः कारणानि पश्यन्तीमध्यमावैखर्यः । कारणानामपि   
कारणमीक्षणं ततश्चेक्षण   
इच्छादित्रयसमष्टित्ववद्वामादित्रयसमष्टित्वं   
पश्यन्त्यादित्रयसमष्ठित्वं च वक्तव्यमेव,   
कारणत्वसमष्टित्वयोरनतिभेदात् ।   
पत्रपुष्पफलशाखादिसूक्ष्मरूपसमष्टेरेव वटबीजत्वात् ।   
ततश्चैकस्यामेवेक्षणवृत्ताविच्छादित्रयजनकत्वं प्रवृत्तिनिमितीकृत्य   
यथा शान्तापदप्रवृत्तिस्तथा सैव   
वृत्तिर्वामादित्रयजनकत्वादम्बिकापदवाच्यत्वमप्यापन्ना,   
पश्यन्त्यादित्रयजनकत्वं शक्यतावच्छेदकीकृत्य   
परापदेनाप्युदीरिता । तादृशवृत्त्याश्रयभूता देव्यपि वृत्तिं प्रति   
परिणाम्युपादानत्वात्परिणामपरिणामिनोरभेदाच्छान्तादिपदैर्व्यव्  
अह्रियत इत्यर्थः । अत्र परमेतिपदं शान्तापरमिति केचित् ॥ ३६ ॥  
  
  
बीजभावस्थितं विश्वं स्फुटीकर्तुं यदोन्मुखी ।  
वामा विश्वस्य वमनादङ्कुशाकारतां गता ॥ ३७ ॥  
  
इच्छाशक्तिस्तदा सेयं पश्यन्ती वपुषा स्थिता ।  
  
	बीजभावो बीजत्वं तद्धर्मावच्छिन्नतया स्थितं   
स्वगर्भान्तर्भूतं बीजावधानमिति शिवसूत्रे स्फुरत्तात्मा   
पराशक्तिर्बीजं विश्वस्य कारणमिति टीकाकारोक्तं रूपं विश्वं   
स्फुटीकर्तुं कार्यत्वावच्छिन्नतया स्थापयितुं बहिर्निःसारयितुं   
यदोन्मुख्युद्युक्ता विश्वं निःसारितवतीति यावत् । तदा सैव   
शक्तिर्विश्ववमनकर्तृत्वाद्वाऽङ्कुशवद्वक्ररूपत्वाद्वा   
वामेत्युच्यते । वमनक्रियादशायां हि   
तत्कर्तृकर्मकारकयोर्योगादङ्कुशाकारता   
  
२३३) भवति । ततश्च वामापदस्येष्टसृष्टिजनकत्वं   
तादृशसृष्टिव्याप्यवक्रत्वविशेषो वा शक्यतावच्छेदक इत्यर्थः ।   
वस्तुतस्त्वङ्कुशाकारत्वकथनं त्रिकोणस्य वामरेखोपलक्षकम्,   
ततश्च वामादिदेवीरूपतया वामरेख्या(खाम्) भावयेदिति भावः ।   
एवं सृष्टिजनकत्वं वा जनकतासम्बन्धेन सृष्टिरेव वेति   
विनिगमनाविरहादुभयस्यापि शक्यतावच्छेदकत्वे सिद्धे सृष्टिं   
प्रवृत्तिनिमित्तीकृत्य वामापदस्य ब्रह्मापरपर्यायस्य प्रवृत्तिः ।   
जनकत्वरूपसामर्थ्यात्मिकां शक्तिं प्रवृत्तिनिमित्तीकृत्य तु   
पितामहशक्तिभारतीपर्यायेच्छापदस्य प्रवृत्तिः ।   
शब्दसृष्टिजनकत्वात्तु पश्यन्तीपदस्यापीत्यर्थः ॥ ३७ ॥  
  
ज्ञानशक्तिस्तथा ज्येष्ठा मध्यमा वागुदीरिता ॥ ३८ ॥  
  
ऋजुरेखामयी विश्वस्थितौ प्रथितविग्रहा ।  
  
	स्थिताविति निमित्तसप्तमी चर्मणि द्वीपिनं हन्तीतिवत् । उत्पन्नस्य   
विश्वस्य स्थितिं प्रवृत्तिनिमित्तीकृत्य विष्णुपर्यायज्येष्ठापदस्य   
तच्छक्तिपृथिवीपर्यायज्ञानशक्तिपदस्य शब्दस्थितिं निमित्तीकृत्य   
मध्यमापदस्य च पूर्ववत्प्रवृत्तिः । कार्यस्य   
कारणाद्बहिःप्रसरणाक्रिये इव हि चक्रे प्रसृतस्तापसरणावधि   
कञ्चित्कालमवस्थानं त्वृजु । अतो ज्येष्ठाज्ञानामध्यमास्त्रिकोणस्य   
ऋजुरेखामय्यो भावनीयाः । स्थितौ निमित्ते प्रथिता   
ज्ञानादिशब्दवाच्यतामापन्ना विग्रहा   
विभिन्नतत्तद्धर्मावच्छिन्नशरीराणि यस्याः सेत्यर्थः ॥ ३८ ॥  
  
तत्संहृतिदशायां तु बैन्दवं रूपमास्थिता ॥ ३९ ॥  
  
प्रत्यावृत्तिक्रमेणैव शृङ्गाटवपुरुज्ज्वला ।  
क्रियाशक्तिस्तु रौद्रीयं वैखरी विश्वविग्रहा ॥ ४० ॥  
  
	सैव शक्तिर्बिन्द्वात्मकरूपात्सृष्ट्यात्मना निर्गत्य स्थित्यात्मना   
कञ्चिन्कालं स्थित्वा पुनर्बैन्दवं रूपमास्थातुमुद्युक्ता यदा   
परावर्तते तदा विश्वसंहारदशां निमित्तीकृत्य पूर्ववद्रौद्री क्रिया   
वैखरीति पदानि तस्यां प्रवर्तन्ते । तादृशपदवाच्यदेवीत्वेन   
सृष्टिरेखोत्पत्तिस्थानाभिमुख्येन परावृत्तदक्षिणरेखां भावयेत् ।   
तेनैकेव देवी नानाधर्मवैशिष्ट्येन भिन्ना सती   
रेखात्रयात्मकशृङ्गाटवपुषा त्रिकोणदेहेन श्रीचक्रे शोभत   
इत्यर्थः । यथा हि लिपिसङ्केतितरेखाभिः ककारादिवर्णानां  
  
प्। २३४) तैश्च तदर्थानां स्मरणं तथा त्रिकोणरेखाभिः   
सृष्ट्यादिकृत्यानां तत्कर्तृदेवीनां च स्मरणं यथा भवति तथा   
दृढमभ्यस्य पूजयेदिति तु पर्यवसितोऽर्थः ॥ ३९ ॥ ४० ॥  
  
	एवं त्रिकोणस्य वामपूर्वदक्षरेखास्तिस्रो बिन्दुरेक इत्येवं   
चतुर्णां क्रमेणेच्छाज्ञानाक्रियाशान्ता   
वामाज्येष्ठारौद्र्यम्बिकाः   
पश्यन्तीमध्यभावैखरीपराश्चतस्रश्चतस्रो देवता इत्येवं   
वासनात्रयं तन्त्रेण सङ्कलितमुक्तम् । इदानीमनेनैव क्रमेण   
वासनान्तराणि पार्थक्येनाऽह   
  
वासनाद्विश्वरूपस्य स्वरूपे बाह्यतोऽपि च ।  
एताश्चतस्रः शक्त्यस्तु का पू जा ओ इति क्रमात् ॥ ४१ ॥  
  
पीठाः कन्दे पदे रूपे रूपातीते क्रमात्स्थिताः ।  
  
	यादृशी सृष्टिर्ब्रह्माण्डात्मिका तादृश्येव च स्वदेहरूपाऽपि ।   
ब्रह्माण्डस्यापि विराट्सञ्ज्ञकजीवविशेषशरीरत्वात् ।   
अतोऽस्मदादिशरीरस्य तच्छरीरस्य चैकैव प्रक्रिया ।   
अल्पत्वमहत्त्वमात्रकृत एव तु भेदः । अत एवास्मच्छरीरस्यापि   
चतुर्दशलोकात्मकत्वं महाषोढान्तर्गते भुवनन्यासे प्रसिद्धम् ।   
ततश्चैताभिश्चतसृभिरेव शक्तिभिर्विश्वस्य सम्पूर्णस्य   
सृष्ट्यादिकृत्यत्रयविषयत्वेन प्रकटनादेता एव बाह्यसृष्टौ   
स्वरूपसृष्टौ च वर्तन्ते । तत्र बाह्यसृष्टौ कामरूपं   
पूर्णगिरिर्जालन्ध्रमोड्यानमिति पीठा एतद्देवीरूपा   
लौहित्यनदादितटेषु विद्यमानाः कालिकापुराणादिषु वर्णिताः   
प्रसिद्धा एव । शरीरे त्वाह  कन्द इति । कन्दः सुषुम्णामूलं तेन   
मूलाधारं लक्ष्यते । पदं हंसस्तेन हृदयम्, रूपं बिन्दुस्तेन   
भ्रूमध्यम्, रूपातीतं निष्कलं तेन ब्रह्मरन्ध्रम् । तदुक्तं   
स्वच्छन्दसङ्ग्रहे   
  
कन्दः कुण्डलिनीशक्तिः पदं हंसः प्रकीर्तितः ।  
रूपं बिन्दुरिति ख्यातं रूपातीतं तु निष्कलम् । इति ।  
  
	तत्तत्स्थानेषु कामरूपादयश्चत्वारः पीठा इत्यर्थः । का पू   
जा ओ इत्येकैकमक्षरमेकैकपीठनामैकदेशः । तस्य स्फुटत्वेन   
ज्ञानाय सन्ध्यभावः । शक्तय इत्यत्र मध्याकारलोपो   
वृत्तानुरपियच्छन्दोव्याकरणयोर्विरोधे छन्दो बलीय इति परिभाषायाः   
सोऽचि लोपे चेदिति सूत्रे पाणिनिना, इयादिपूरण इति सूत्रे  
  
प्। २३५) पिङ्गलेन च ज्ञापितत्वादिति तु च्छन्दःकौस्तुभे   
वर्णितमस्माभिः । कर्तरि क्तिचि कृदिकारादिति ङीष्वा विधेयः ॥ ४१ ॥  
  
	एत एव पीठाः क्रमेण क्षितिपवनजलाग्निमण्डलरूपा इति   
ध्वनयन्नाह   
  
चतुरस्रं तथा बिन्दुषट्कयुक्तं च वृत्तकम् ॥ ४२ ॥  
  
अर्धचन्द्रं त्रिकोणं च रूपाण्येषां क्रमात्त्विति ।  
पीतो धूम्रस्तथा श्वेतो रक्तो रूपं च कीर्तितम् ॥ ४३ ॥  
  
	भूतत्वं चतुरस्रं पीतवर्णं कामरूपं पीठात्मकम्,   
वायुतत्त्वं त्वभितःषड्बिन्दुलाञ्छितं वर्तुलं धूम्रवर्णं   
पूर्णगिरिपीठाभिन्नम्, जलतत्त्वमर्धचन्द्राकारं श्वेतं   
जालन्ध्रपीठात्मकम् । अग्नितत्त्वं त्रिकोणं   
रक्तमोड्यानपीठरूपमित्यर्थः ॥ ४२ ॥ ४३ ॥  
  
	अथ तत्तत्पीठस्थितानि लिङ्गानि सविशेषणान्याह   
  
स्वयम्भु बाणलिङ्गं च इतरं च परं पुनः ।  
पीठेष्वेतानि लिङ्गानि संस्थितानि वरानने ॥ ४४ ॥  
  
हेमबन्धूककुसुमशरच्चन्द्रनिभानि तु ।  
स्वरावृतं त्रिकूटं च महालिङ्गं स्वयम्भुकम् ॥ ४५ ॥  
  
कादितान्ताक्षरवृतं बाणलिङ्गं त्रिकोणकम् ।  
कदम्बगोलकाकारं थादिसान्ताक्षरावृतम् ॥ ४६ ॥  
  
सूक्ष्मरूपं समस्तार्णवृतं परमलिङ्गकम् ।  
बिन्दुरूपं परानन्दकन्दं नित्यपदोदितम् ॥ ४७ ॥  
  
	अत्र लिङ्गानीतिपदेन लीनमर्थं गमयतीति व्युत्पत्त्या   
मनोबुद्ध्यहङ्कारचित्तानि चित्स्फुरणाधारत्वादुच्यन्ते ।   
त्रिकोणस्याग्रदक्षवामकोणेषु मध्ये चैतानि चत्वारि लिङ्गानि   
भावनीयानीति वृद्धाः । हेमवर्णं पीतं यन्धुजीवपुष्पवर्णं   
रक्तम् । स्वरावृतं षोडशस्वरयुक्तम् । त्रिकूटं शिखरत्रयवत् ।   
बिन्दुत्रयात्मककूटवदित्यन्ये । स्पष्टमन्यत् । एवं   
लिङ्गत्रयस्वरूपमुक्त्वा परलिङ्गस्वरूपमाह  सूक्ष्मेति ।   
सूक्ष्मरूपमुक्तलिङ्गत्रयसमष्टिरूपम्, बिन्दुरूपं   
बैन्दवचक्रवासनात्मकम् । परानन्दकन्दं पराया मातृकायाः   
सारभूतम्, पदोदितं पदान्तमुमुक्षुचित्तादुदितमिति   
  
प्। २३६) तु प्राञ्चः । वस्तुतस्तु रूपातीतस्थानीयस्यापि परलिङ्गस्य   
स्वयम्भ्वादिसमष्टिरूपताद्योतनाय तत्तल्लिङ्गसाधारणाधारेषु   
कन्दपदबिन्दुष्वप्यसाध्योदयोऽस्तीति कथयितुं   
बिन्दुरूपादिविशेषणत्रयमिति व्याख्येयम् ॥ ४४ ॥ ४५ ॥ ४६ ॥ ४७ ॥  
  
बीजत्रितययुक्तस्य सकलस्य मनोः पुनः ।  
एतानि वाच्यरूपाणि कुलकौलमयानि तु ॥ ४८ ॥  
  
जाग्रत्स्वप्नसुषुप्त्याख्यतुर्यरूपाण्यमूनि तु ।  
  
	एतानि चत्वारि लिङ्गानि बीजत्रितयेन कूटत्रयेण युक्तस्य सकलस्य   
त्रयोदशाक्षरस्य तुर्यस्य मनोर्वाच्यरूपाणि   
वाच्यवाचकयोरभेदात्तदभिन्नानीति प्राञ्चः । वस्तुतः सकलशब्देन   
पञ्चदशाक्षर्येव वक्तुं युक्ता । पूर्वतन्त्रे   
प्रत्येकबीजसाधनान्युक्त्वा सम्पूर्णमन्त्रसाधनकथनपरे   
ग्रन्थेऽस्या एव ग्रहणाच्च । तुर्यविद्याया अनुद्धारेणाप्रकृतत्वाच्च ।   
बीजत्रितययुक्तस्येतिविशेषणस्वारस्याच्च । तेन प्रत्येकसाधनानां   
प्रातिस्विकं तिस्रो वासनाः पञ्चदशीसाधकस्य तु त्रितयसमष्टित्वेन   
चतुर्थी वासनेति ध्येयम् । कुलं सजातीयसमूहः । सजातीयैः कुलं   
यूथमित्यमरः । साजात्यं चैकज्ञानविषयत्वेन । तेन   
मातृमानमेयानीत्यर्थः । कौलं तत्समष्टिः । तन्मयानि तदभिन्नानि   
। एवं जाग्रदाद्यवस्थारूपाणि । अवस्थालक्षणानि तु शिवसूत्रादिषु   
द्रष्टव्यानि ॥ ४८ ॥  
  
	एवं सम्पूर्णचक्रवासनामुक्त्वा तदधिष्ठिताया देव्या   
वासनामाह   
  
अतीतं तु परं तेजः स्वसंविदुदयात्मकम् ॥ ४९ ॥  
  
स्वेच्छाविश्वमयोल्लेखखचितं विश्वरूपकम् ।  
चैतन्यमात्मनो रूपं निसर्गानन्दसुन्दरम् ॥ ५० ॥  
  
	अतीतं तं बिन्दुर्मतिक्रम्य स्थितम् । परं तेजस्तेजसां   
प्रकाशकानामपि सूर्यादीनां मनोन्तानां प्रकाशकं ज्योतिषां   
ज्योतिरिति श्रुतेः । स्वसंवित्स्वेतराविषयकं ज्ञानम् ।   
उदयात्मकमुदयैकस्वरूपं षड्भावविकाररहितम् ।   
स्वेच्छयैवेक्षणवृत्तिमात्रेणैव सामग्र्यन्तरमनपेक्ष्यैवेति यावत् ।   
विश्वमयोल्लेखो जगदात्मकं चित्रं तेन खचितम् । तदुक्तमभियुक्तैः   
  
प्। २३७) निरुपादानसम्भारमभित्तावेव तन्वते ।  
जगच्चित्रं नमस्तस्मै कलाश्लाध्याय शूलिने ॥ इति ।  
  
	विश्वरूपकं सर्वात्मकं चैतन्यमात्मनो रूपं   
चैतन्यमात्मेति शिवसूत्रे प्रसिद्धं रूपं निसर्गानन्दः   
स्वाभाविकानन्दो नतु विषयसम्पर्कोदितः । तेन सुन्दरं रमणीयम् ॥   
४९ ॥ ५० ॥  
  
मेयमातृप्रमामानप्रसरैः सङ्कुचत्प्रभम् ।  
शृङ्गाटरूपमापन्नमिच्छाज्ञानक्रियात्मकम् ॥ ५१ ॥  
  
	मेयादिचतुष्टयात्मना परिणतत्वेन   
व्ययितत्वादीषत्सङ्कुचिततेजस्कम् । तथाच श्रुतिः  पादोऽस्य विश्वा   
भूतानि त्रिपादस्यामृतं दिवि इति । शृङ्गाटं त्रिकोणरेखात्रयं   
तद्देवतासमूहश्च । एतेनैव लब्धत्वादिच्छाज्ञानक्रियेत्यनेन   
तत्समष्टिरूपो बिन्दुरुच्यते । तेन यानि वामादिचतुष्टयानि   
पूर्वमुक्तानि तानि सर्वाण्यस्या एव रूपाणीत्युक्तं भवति ॥ ५१ ॥  
  
विश्वाकारप्रथाधारनिजरूपशिवाश्रयम् ।  
कामेश्वराङ्कपर्यङ्कनिविष्टमतिसुन्दरम् ॥ ५२ ॥  
  
	विश्वात्मना प्रथा परिणामस्तस्याऽधारः   
परिणाम्युपादानं निजं स्वीयमेव परिणामितावच्छेदकं रूपं   
तदात्मको यः शिवः स एवाऽश्रयो यस्य तत् । शिवविशिष्टशक्तेरेव   
जगत्कारणत्वाच्छिवस्य कारणतावच्छेदकत्वमिति भावः । स शिव एव   
कामकलान्तर्गतः कामाख्यो बिन्दुरितिद्योतनद्वारा   
शक्तेस्तदाश्रितत्वस्वरूपनिष्कर्षभानाय तदेव पुनः   
पदान्तरेणाऽह-कामेति । अङ्कस्य   
पर्यङ्कत्वोक्तिरप्यानन्दशयनाधारत्वध्वननद्वारा   
कामाङ्कयन्त्रणविशेषं ध्वनयति । अत एवातिसुन्दरमित्युक्तमिति   
रहस्यम् ॥ ५२ ॥  
  
इच्छाशक्तिमयं पाशमङ्कुशं ज्ञानरूपिणम् ।  
क्रियाशक्तिमये बाणधनुषी दधदुज्ज्वलम् ॥ ५३ ॥  
  
	इच्छाया एवाऽशातृष्णारागादिपर्यायत्वेन   
बन्धसाधनत्वात्पाशरूपता । तदुक्तमभियुक्तैः   
  
आशा नाम नृणां काचिदाश्चर्यमयशृङ्खला ।  
यया बद्धाः प्रधावन्ति मुक्तास्तिष्ठन्ति पङ्गुवत् ॥ इति ।  
  
प्। २३८) ज्ञानं विषयाच्चित्तस्य निवारकत्वादङ्कुशस्तन्निवारणं च   
विषयवैराग्यं विना न सम्भवति । तच्च द्वेष एव । विरक्तिर्विषयद्वेष   
इति वचनात् । तेन यत्पूर्वपटलान्ते ।  
  
पाशाङ्कुशौ तदीयौ तु रागद्वेषात्मकौ स्मृतौ ।  
शब्दस्पर्शादयो बाणा मनस्तस्याभवद्धनु ।  
  
	इत्युक्तं तदविरुद्धम् । बाणधनुषोः संयोजनक्रियायाः   
शब्दादिविषयमनोयोगरूपक्रियायाश्चैकरूपत्वान्न   
पूर्वोत्तरोक्तवासनयोर्विरोधः ॥ ५३ ॥  
  
आश्रयाश्रयिभेदेन अष्टधाभिन्नहेतिमत् ।  
अष्टारचक्रसंरूढं नवचक्रासनस्थितम् ॥ ५४ ॥  
  
	आश्रयः कामेश्वरस्तस्य न पार्थक्येन पूजा तदायुधानां तु   
देव्यायुधैः सह सम्मेलनेन पूजेति ध्वनितम् ।   
कामेश्वरायुधवैशिष्ट्येनापि त्रिपुरसुन्दर्या एव निर्देशात् । तस्या एव   
शृङ्गाररूपतोक्तेस्तद्रीत्याऽष्टारचक्रे संरूढत्वं   
बिन्दुचक्रातीतत्वेन तु रूपेण नवचक्रीरूप आसने स्थितत्वम् ॥ ५४ ॥  
  
	एवं प्रकारेण सम्पूर्णस्य चक्रस्य देव्याश्चोक्तां   
वासनामुपसंहरन्नावरणदेवतानां वासनामुपदिशति   
  
एवंरूपं परं तेजः श्रीचक्रवपुषा स्थितम् ।  
तदीयशक्तिनिकरस्फुरदूर्मिसमावृतम् ॥ ५५ ॥  
  
	एवमुक्तप्रकारेण परं तेज एव चक्रशरीरकमभूत् ।   
तदीयानां चक्रसम्बन्धिनीनां शक्तीनामणिमादीनां   
निकरात्मना स्फुरन्तीभिरूर्मिभिरत एव   
कामेश्वरीसरस्वत्यभिन्नाभिः समावृतम्, भावयेदिति शेषः । अत्र   
वासनासुभगोदयादिग्रन्थेषु तन्त्रराजादितन्त्रान्तरेषूपनिषत्सु च   
बहुविधा वासना उपलभ्यन्ते ताः सर्वा यद्यपि   
सर्ववेदान्तप्रत्ययाधिकरणन्यायेन ब्रह्मविद्याया   
भेदाभावादुपसंहर्तुं प्राचां टीकाकाराणां (व्याख्यानं   
तथाऽपि) ग्रन्थविस्तरैकफलकमित्युपेक्षितमस्माभिः ॥ ५५ ॥  
  
	अथेदानीं प्रत्यावरणं भेदेन पूजनीयानां   
दशमुद्राणां वासना उपदिदिक्षुर्मुद्रापदं निर्वक्ति   
  
प्। २३९) चिदात्मभित्तौ विश्वस्य प्रकाशामर्शने यदा ।  
करोति स्वेच्छया पूर्णविचिकीर्षासमन्विता ॥ ५६ ॥  
  
क्रियाशक्तिस्तु विश्वस्य मोदनाद्द्रावणात्तदा ।  
  
	यदा तावच्चिच्छक्तिः स्वात्माभिन्नायां भित्तावधिकरणे   
स्वेच्छया पूर्वोक्तेक्षणानन्तरं विकारान्पूर्णानिच्छन्ती   
विश्वमयोल्लेखस्य प्रकाशामर्शने करोति । तथा च शक्तिसूत्रम्   
स्वेच्छया स्वभित्तौ विश्वमुन्मीलयतीति । अत्र   
स्वेच्छयेतिपदमुपादानादिनैरपेक्ष्यपरत्वेन तद्भाष्ये व्याख्यातम् ।   
तच्चेक्षणमात्रेणेत्यत्रैव पर्यवसितम् । तदा सैव क्रियाशक्तिर्भूत्वा   
विश्वस्य मोदनद्रावणरूपधर्मद्वयविशिष्टा सती मुद्राख्या   
भवतीत्युत्तरार्धस्थितपदद्वयापकर्षेणान्वयः । अयं भावः    
विश्वस्य हि षड्भावविकारा यास्कादिभिः परिगणिता अस्ति जायते वर्धते   
विपरिणमतेऽपक्षीयते नश्यतीति । तेषु प्रथमः सत्तारूपो भावविकारो   
विश्वस्य सार्वकालिकः । प्रलयकालेऽपि बीजभावेन विश्वस्य सत्त्वात् ।   
ततश्चान्ये पञ्चैव विकाराश्चिकीर्षिताः । तेषु द्वितीयो विकारा(सा)त्मको   
मि(वि)कारः प्रकाश इत्युच्यते । अस्फुटस्फुटीकार इति तल्लक्षणात् । तृतीयो   
विकार एवाऽमर्शनम् । इदन्तया दृदयङ्गमीभाव   
इतिवृद्धोक्ततल्लक्षणस्यावयवशः   
साकल्येनेदमित्थमित्याकारकारकज्ञानविषयतावच्छेदकधर्मे   
पर्यवसितायां कुलाभिवृद्धावेव सामञ्जस्यात् । तथा च   
त्रिपुरसुन्दर्याः स्वान्तःस्थितसृष्टिसत्तापर्यालोचनोत्तरं विश्वस्य   
द्वितीयादिविकारविषयिणीच्छोत्पद्यते । सेयं विचिकीर्षा । नच   
विकारेच्छयोर्भिन्नकर्तृकत्वेन सन्प्रत्ययानापत्तिः ।   
सन्प्रकृतेर्व्युपसृष्टकरोतेरन्तर्भावितण्यर्थत्वात् । विश्वात्मना स्वस्या   
एव परिणाम इतिसिद्धान्तानुसारेण समानकर्तृकत्वस्याप्युपपत्तेर्वा ।   
ततो विश्वस्योत्पत्त्यभिवृद्धी क्रमेण करोति । ते एते एव प्रकाशामर्शने   
अनुमोदते ततो विश्वं द्रावयति च । अनुमोदनं नाम   
स्वेतरक्रियमाणक्रियानुकूल्यम्, द्रावणं नाम घनस्य सङ्कुचितस्य   
प्रशिथिलावयवताप्रसारः । सोऽयमेकरसीभूतस्य विश्वस्य   
षट्त्रिंशद्धाकरणात्मकः तदैकरस्यं   
द्रावणमितिवृद्धोक्तलक्षणस्याप्यत्रैव पर्यवसाययितुं युक्तत्वात् ।   
इत्थं   
चेदृशमोदनद्रावणात्मकधर्मद्वयविशिष्टोक्तरूपक्रियाशक्त्यभिन्  
ना त्रिपुरसुन्दर्येव मुद्रापदवाच्येति ॥ ५६ ॥  
  
प्। २४०) अथ मुद्रासु सर्वसङ्क्षोभिण्या एव   
प्रथमावरणदर्शनीयत्वेन प्राथम्येऽपि   
सर्वव्यापकत्वाद्यभिप्रायेण त्रिखण्डामुद्राया एव तृतीयपटले   
पूर्वं वर्णितत्वेन पूर्वकॢप्तक्रमानुसारेणैव वासना   
उपदिदिक्षुस्त्रिखण्डाया वासनां प्रथममाह   
  
मुद्राख्या सा यदा संविदम्बिका त्रिकलामयी ॥ ५७ ॥  
  
त्रिखण्डारूपमापन्ना तदा सन्निधिकारिणी ।  
सर्वस्य चक्रराजस्य व्यापिका परिकीर्तिता ॥ ५८ ॥  
  
	तादृशक्रियाशक्त्यभिन्ना संविदम्बिका चिच्छक्तिरूपा माता   
यदा त्रिकलामयी कलात्रयप्रचुरा जाता, ईक्षणविशिष्टा जातेति यावत् ।   
तदा त्रिखण्डारूपमापन्ना । मुद्रात्वसामान्यधर्म एव   
सामानाधिकरण्येनेक्षणस्यापि मेलनेन तादृशधर्मविशिष्टा देवी   
त्रिखण्डेत्युच्यत इत्यर्थः । सन्निधिर्देवतातेजःसान्निध्यम्,   
सर्वावरणशक्तिमरीचिकाया महादेव्या आह्वाने विनियुक्तत्वादेव   
सर्वचक्रव्यापिका भवति । अत्रेक्षणस्य   
वामादित्रयसमष्टिरूपत्वात्ताः प्रकाशांशा दक्षिणाङ्गुलयः ।   
इच्छादित्रयसमष्टिरूपत्वात्ता विमर्शांशा वामाङ्गुलयः ।   
तासामेकत्र संयोजनादीक्षणस्य तादृशत्रितययुगलैक्यरूपता चेति   
वासना ध्वनितेत्याहुः । वस्तुतस्तु   
तन्त्रभेदेनाङ्गुलिविन्यासवैलक्षण्यस्य   
बहुलमुपलम्भात्सर्वानुगमकदृष्टोपपत्तेरसम्भवात्क्वचिर्त्सभवन्  
त्या अपि तस्या   
मूलकृताऽनुल्लिखितत्वेनाप्रयोजकत्वादङ्गुलिविन्यासमारादुपकारक।  
म् कुर्वन्मूलोक्तां वासनां संस्मरेदित्येवं तु तत्त्वम् ।   
इतरन्मन्दजनविश्वासायैवेति ध्येयम् ॥ ५७ ॥ ५८ ॥  
  
	सर्वसङ्क्षोभिणीमुद्रावासनामाह   
  
योनिप्राचुर्यतः सैषा सर्वसङ्क्षोभिका पुनः ।  
वामाशक्तिप्रधानेयं द्वारचक्रे स्थिता भवेत् ॥ ५९ ॥  
  
	सा क्रियाशक्त्यभिन्नैषाऽम्बिकाशक्तिरेव यदा योनिप्राचुर्यतः   
प्रचुरपदार्थनिष्ठतत्तद्धर्मावच्छिन्नकार्यतानिरूपितकारणतावच्  
छेदकधर्मबाहुल्येनावलोक्यते तदा सर्वसङ्क्षोभिका भवति ।   
सर्वजनिकेति यावत् । अत एव वामाशक्तिप्रधाना वाऽवलोक्यते तदा   
सर्वसङ्क्षोभिका भवति । वामायाः सर्जनाभिमानित्वात् ।   
एकैकस्मिन्नङ्गुष्ठे   
कनिष्ठिकामध्यमानामाग्रयोजनेनैकैकस्मिह्नस्ते योनित्रयमिति   
  
प्। २४१) षड्भिर्योनिभिः कारणताप्राचुर्यं स्मर्तव्यमिति भावः ।   
मध्यमयोरनामयोः कनिष्ठयोश्च योगाद्योनित्रयमेवेति   
प्राचामुक्तिस्तु पूर्वचतुःशक्त्युक्तमुद्रोद्धारविरोधादनादरणीया ॥   
५९ ॥  
  
	सर्वविद्राविणीमुद्रावासनामाह   
  
क्षुब्धविश्वस्थितिकरी ज्येष्ठाप्राचुर्यमास्थिता ।  
स्थूलनादकलारूपा सर्वानुग्रहकारिणी ॥ ६० ॥  
  
सर्वाशापूरकाख्ये तु सैषा स्फुरितविग्रहा ।  
  
	क्षुब्धस्योत्पन्नस्य विश्वस्य स्थितिकर्त्री । अत एव   
स्थित्यभिमानिज्येष्ठाप्राचुर्यमास्थितवती । अङ्गुलीचतुष्टयस्य ऋजुत्वात् ।   
त्रिकोण ऋजुभूतायाः पूर्वरेखायाः स्थितिरूपत्वात् । शब्दस्य   
सूक्ष्मं रूपं नादः, स्थूलं रूपमक्षरम्, तेन स्थूलनादौ,   
अकाराद्याः स्वरास्ते कलासङ्ख्याः षोडश ।   
अकारादिषोडशाक्षररूपेति यावत् । सैषेतिपदेन   
मुद्राशरीरघटकसामान्यधर्मवत्त्वमुच्यते ।   
ईदृशविशेषसामान्यधर्मयोर्योगेन सर्वानुग्रहकारिणीत्युच्यते ।   
अनुग्रहो नाम विद्रावणम् ॥ ६० ॥  
  
	सर्वाकर्षिणीमुद्रावासनामाह   
  
ज्येष्ठावामासमत्वेन सृष्टेः प्राधान्यमाश्रिता ॥ ६१ ॥  
  
आकर्षिणी तु मुद्रेयं सर्वसङ्क्षोभिणि स्मृता ।  
  
	सङ्क्षोभद्रावणमुद्रापदशक्यतावच्छेदककोटिप्रविष्टयोर्ध्  
अर्मयोरुभयोरपि सर्वाकर्षणमुद्रापदशक्यतावच्छैदककोटौ   
प्रवेशः । परं तु न तयोः समप्राधान्यम् । नापि   
विशेषणविशेष्यभावे विनिगमनाविरहः । अपि तु   
ज्येष्ठाविशिष्टवामावत्त्वमेव निवेश्यम् । तेन सृष्टेर्विशेष्यत्वेन   
निवेश्यत्वा द्वामाचिह्नस्याङ्गुलिचतुष्टयवक्रत्वस्य सर्वोपरि   
प्रदर्शनमुपपद्यते । सेयमाकर्षिणीति प्रसिद्धा मुद्रा   
सर्वसङ्क्षोभिणि सर्वसङ्क्षोभणाख्यचक्रे स्मृता स्थिता ॥ ६१ ॥  
  
	सर्वावेशकरीमुद्रावासनामाह   
  
व्योमद्वयान्तरालस्थबिन्दुरूपा महेश्वरि ॥ ६२ ॥  
  
शिवशक्त्यात्मसंश्लेषाद्दिव्यावेशकरी स्मृता ।  
चतुर्दशारचक्रस्था संविदानन्दविग्रहा ॥ ६३ ॥  
  
प्। २४२) यावान्वा अयमाकाशस्तावानेषोऽन्तर्हृदय आकाश इति श्रुतौ   
प्रसिद्धा बिन्दुरूपेण विद्यमाना   
परस्परगाढाश्लिष्टशिवशत्युभयात्मिका मुद्राऽत   
एवाऽनन्दविग्रहा संविद्दिव्यावेशकरीत्युच्यते । प्राञ्चस्तु   
षट्चक्रान्तरालस्थव्योमपञ्चके द्वयोर्द्वयोर्मध्य एकैको बिन्दुरस्ति   
तद्रूपेत्यर्थ इत्याहुः ॥ ६२ ॥ ६३ ॥  
  
	सर्वोन्मादनमुद्रावासनामाह   
  
बिन्द्वन्तरालविलसत्सूक्ष्मरूपशिखामयी ।  
ज्येष्ठाशक्तिप्रधाना तु सर्वोन्मादनकारिणी ॥ ६४ ॥  
  
दशारचक्रमास्थाय संस्थिता वीरवन्दिते ।  
  
	उक्तबिन्दोर्मध्ये विलसन्ती सूक्ष्मरूपा शिखा तस्य मध्ये   
वह्निशिखा नीवारशूकवत्तन्वीतिश्रुतौ प्रसिद्धा । तन्मयी   
ज्येष्ठाशक्तिप्रधाना । अत   
एवानामातर्जनीयुगाभ्यामृजुभ्यामुपलक्षिता देव्येव   
सर्वोन्मादनमुद्रा बहिर्दशारे स्थिता ॥ ६४ ॥  
  
	इयमेव वामाशक्तिप्रधाना   
चेदनामातर्जनीभिर्वक्राभिरुपलक्षिता महाङ्कुशेत्युच्यत   
इत्येवानयोर्भेद इत्यभिप्रेत्याऽह-  
  
वामाशक्तिप्रधाना तु महाङ्कुशमयी पुनः ॥ ६ ॥  
  
तद्वद्विश्वं वमन्ती सा द्वितीये तु दशारके ।  
संस्थिता मोदनपरा मुद्रारूपत्वमाश्रिता ॥ ६६ ॥  
  
बिन्द्वन्तरालबिलसत्सूक्ष्मरूपशिखामयी ।  
  
	अत्र मोदनपरेत्यवयुत्यानुवादो मुद्रापदप्रवृत्तिनिमित्तस्य   
सामान्यधर्मस्य विशेषधर्मैः सह सामानाधिकरण्येन   
वाच्यतावच्छेदककोटौ प्रवेश इत्यस्य स्मारणार्थः । सुगममन्यत् ।   
अत्र बिन्द्वन्तरालेत्यर्धं क्वचित्पुस्तके न दृश्यते । प्राञ्चस्तु   
मूलाधारब्रह्मरन्ध्रस्थपद्मकर्णिकयोर्मध्यगतौ   
स्वयम्भूलिङ्गपरलिङ्गरूपौ द्वौ बिन्दू ।   
तदन्तर्विलसन्त्यावम्बिकाशान्तारूपे अमृतकुण्डलिन्यावेव शिखे   
तन्मयीत्यर्थ इत्याहुः ॥ ६५ ॥ ६६ ॥  
  
	खेचरीमुद्रावासनामाह   
  
धर्माधर्मस्य सङ्घट्टादुत्थिता वित्तिरूपिणी ॥ ६७ ॥  
  
प्। २४३) विकल्पोत्थक्रियालोपरूपदोषविघातिनी ।  
विकल्परूपरोगाणां हारिणी खेचरी परा ॥ ६८ ॥  
  
सर्वरोगहराख्ये तु चक्रे संविन्मयी स्थिता ।  
  
	धर्माधर्मौ पुण्यपापादृष्टजनकक्रिये तयोः समाहारो   
धर्माधर्मं तस्य सङ्घट्ट   
एकज्ञानीयैकधर्मावच्छिन्नविशेष्यतानिरूपितप्रकारिता ।   
तादृशप्रकारिताकादयं धर्मो वाऽधर्मो वेति संशयादिति यावत् ।   
उत्थिता तादृशसंशयोत्तरं जाता, वित्तिरूपिणी   
विशेषदर्शनात्मकप्रमारूपा   
धर्मत्वव्याप्यविहितत्ववानयमित्याकारिका, अयं धर्म   
एवेत्याकारकनिश्चयरूपा वा । सा च   
गुरुदयालक्ष्यतन्त्राध्ययनजन्या । विकल्पोऽसद्विषयकं ज्ञानम् ।   
शब्दमात्रानुपाती वस्तुशून्यो विकल्प इति योगसूत्रात् ।   
पूर्वोक्तसंशयेऽधर्मकोटिरित्यर्थः । अधर्मत्वविशिष्टोपास्तेः   
खपुष्पत्वात् । तदुत्थस्तज्जन्यो यः क्रियालोपो   
विकल्पप्रयुक्ताश्रद्धयाऽनादरेणान्यथाकरणम् । तेन रूप्यन्ते   
जन्यन्ते ये दोषाः पापादृष्टान्यामुष्मिकदुःखप्रदानि तेषां   
विघातिनी विकल्पजन्यरोगाणामैहिकदुःखप्रदानामाधिव्याधीनां   
च हारिणी तादृशसंशयेऽधर्मकोट्यंशेन जन्यानि यानि पापानि ये   
च रोगास्तेषां सर्वेषां नाशं कुर्वती या विशेषदर्शनात्मिका   
प्रमा तदभिन्ना संविन्मयी निर्विषयज्ञानपराक्रियाशक्त्यभिन्ना   
त्रिपुरसुन्दर्येव खेचरीमुद्रा भूत्वा सर्वरोगहरे चक्रे स्थितेत्यर्थः ।   
प्राञ्चस्तु धर्मः शिवनिष्ठत्वाच्छक्तिः । अधर्मो   
निर्धर्मकत्वाच्छिवः । तत्सङ्घट्टः सामरस्यम्, विकल्पः   
संशयस्तदुत्थाः क्रिया नित्यनैमित्तिककाम्यरूपास्तासां लोपे   
यत्पापं तद्विघातिनीत्यर्थमाहुः । तेन   
बाहुद्वयपरिवर्तनरूपसङ्घट्टशिवशक्तिसामरस्यस्योक्तसंशयस्य्  
अ वा स्मारकः संस्तदीयाङ्गुलिसंयोगसचिव उक्तमर्थं साकल्येन   
यथा स्मारयति तथाऽभ्यस्य मुद्रां प्रदर्शयेदिति भावः ॥ ६७ ॥ ६८ ॥  
  
	बीजमुद्रावासनामाह   
  
शिवशक्तिसमाश्लेषस्फुरद्व्योमान्तरे पुनः ॥ ६९ ॥  
  
प्रकाशयन्ती विश्वं सा सूक्ष्मरूपस्थितं सदा ।  
बीजरूपा महामुद्रा सर्वसिद्धिमये स्थिता ॥ ७० ॥  
  
प्। २४४) वटबीजस्यान्तरेऽपि किञ्चिद्व्योमास्त्येव । तस्य विभुत्वात् ।   
तस्मिन्सूक्ष्मतमेऽवकाशे वृक्षः सर्वोऽपि सूक्ष्मस्थस्तिष्ठतीति   
स्थितिः । तद्दृष्टान्तानुगुण्याभिप्रायेण जगद्बीजस्य   
परस्पराभिन्नाश्लेषशालिनः शिवशक्तियुगुलस्यान्तः   
स्फुरद्व्योमान्तर इत्युक्तम् । वस्तुतो व्योम्नोऽपि सृष्ट्यन्तर्गतत्वेन   
बीजदशायां तदुत्पत्तेरभावेन शिवशक्त्योर्गर्भ इत्येव विवक्षितम् ।   
विश्वस्य प्राथमिको यः सत्तात्मको   
भावविकारस्तदभिमानवैशिष्ट्येन देव्येव बीजमुद्रेत्युच्यत इत्यर्थः   
॥ ६९ ॥ ७० ॥  
  
	योनिमुद्रावासनामाह   
  
सम्पूर्णस्य प्रकाशस्य लाभभूमिरियं पुनः ।  
योनिमुद्रा कलारूपा सर्वानन्दमये स्थिता ॥ ७१ ॥  
  
	कामकलास्वरूपवर्णनावसरे कलापदवाच्यत्वेन या   
प्रदर्शिता तद्रूपेयं योनिमुद्रा । अत एव सम्पूर्णस्य प्रकाशस्य   
परशिवस्य लाभभूमिः प्राप्तिकारणम् । अत एव च सर्वानन्दमयचक्रे   
स्थिता ॥ ७१ ॥  
  
	अस्या एव योनिदेवताया मुद्रारूपत्वे हेतुमाह   
  
क्रियाचैतन्यरूपत्वादेवं चक्रमयं स्थितम् ।  
इच्छारूपं परं तेजः सर्वदा भावयेद्बुधः ॥ ७२ ॥  
  
	पूर्वोक्ता या क्रियाशक्तिर्मोदनद्रावणविशिष्टा तद्रूपं   
यच्चैतन्यं तत्त्वे सति कलारूपत्वस्यैव   
योनिमुद्रापदवाच्यत्वादित्यर्थः । मुद्रात्वसामान्यस्य   
सर्वमुद्राशरीरे निविष्टत्वादिति भावः । अत्रेदं बोध्यम्  वासना   
नाम सूक्ष्मं रूपान्तरं यथाऽङ्कुशस्य द्वेषो ज्ञानं वा ।   
तच्चास्यैतादृशमेव रूपान्तरमित्यर्थे   
लौकिकप्रमाणानामप्रसरादलौकिकार्षवचनप्रमाणकमेवाऽस्थेय  
म् । तादृशप्रमाणद्वयोपलम्भे तु द्वयोरपि प्रामाण्याविशेषादेव   
द्वे अपि वासने एव । यत्तु वृद्धैस्तत्र तत्र स्थूलरूपवासनयोः   
साधारणो धर्मो हेतुत्वेन लिख्यते । यथाऽङ्कुशस्य ज्ञानात्मकत्वे   
मनोमयगजनिवारकत्वादिः । सोऽपि हेतूत्प्रेक्षामात्रं   
हेत्वधिकरणन्यायेन स्वार्थतात्पर्यहीन एव नतु वास्तविकः । एवं सति   
  
  
त्रिराचामति तद्गृह्णात्यस्तिभातिप्रियत्रयम् ।  
यत्पुनः परिमार्ष्टि द्विर्नामरूपे जहाति तत् ॥  
  
प्। २४५) इत्यादिरीत्या स्मृत्युक्तनिखिलाह्निककर्मसु   
लीलाविश्वम्भरबोधसारादिग्रन्थेषु कविभिः स्वकपोलकल्पनया   
लिख्यमाना वासनाः   
स्वरूपोत्प्रेक्षामात्रत्वेनालङ्कारान्तरवच्चमत्काराधायिका अपि   
यथा नानुष्ठानोपयोगिन्यस्तथा प्रकृतेऽपि मूले तन्त्रान्तरे   
चादृष्टाः प्राचीनैर्लिख्यमाना अपि वासना   
भूयस्योऽस्माभिरुपेक्षिता इति न तत्र श्रद्धाजाड्येन भ्रमितव्यम् ।   
इदानीं यदा सा परमा शक्तिरित्युपक्रान्तां   
चक्रवासनामुपसंहरति-एवमिति । परज्योतिषो देव्या इच्छयैव   
सर्वस्यास्य चक्रस्योत्पन्नत्वादिच्छाविशिष्टा देव्येव सर्वचक्ररूपेति   
सर्वदाऽसुप्तेरा मृतेश्च बुधो भावयेदित्यर्थः ॥ ७२ ॥  
  
	पूर्वचतुःशत्यां सकलं बाह्यगतं चेति त्रिविधं चक्रं   
पूर्वपूर्वाशक्तस्योत्तरोत्तरं पूजनीयत्वेन कथितम् । तदिदं   
सवासनं पूजयितुरपि तुल्यमितिध्वननाय तत्त्रैविध्यं   
तत्प्रसङ्गान्नवधात्वं चोपदिशति   
  
त्रिधा च नबधा चैव चक्रसङ्केतकः पुनः ।  
  
	त्रिकोणे बैन्दवं श्लिष्टमितिब्रह्माण्डपुराणीयोक्तवचनरीत्या   
सकलचक्रं मन्वस्रादिचक्रे बाह्यमध्यगतपदवाच्येऽन्तर्भूतम् ।   
बाह्यमध्यगतस्यापि   
शक्त्यनलात्मकयोनिनवकत्वाविशेषान्नवयोन्यात्मकचक्र   
एवान्तर्भावः ।  
  
	ईदृशार्थं मनसि निधायासन्देहाय सङ्क्षेपविस्तराभ्यां   
त्रैविध्यं द्विवारं वर्णयति   
  
वह्निनैकेन शक्तिभ्यां द्वाभ्यां चैकः परः पुनः ॥ ७३ ॥  
  
तैश्च वह्नित्रयेणापि शक्तीनां त्रितयेन च ।  
पद्मद्वयेन चान्यः स्याद्भूगृहत्रितयेन च ॥ ७४ ॥  
  
पञ्चशक्तिचतुर्वह्निपद्मद्वयमहीत्रयम् ।  
इति पूर्णं महाचक्रं तत्प्रकारः प्रदर्श्यते ॥ ७५ ॥  
  
तत्राऽद्यं नवयोनि स्यत्तेन द्विदशसंयुतम् ।  
मनुयोनि परं विद्यात्तृतीयं तदनन्तरम् ॥ ७६ ॥  
  
अष्टद्व्यष्टदलोपेतं चतुरस्रत्रयान्वितम् ।  
चक्रस्य त्रिप्रकारत्वं कथितं परमेश्वरि ॥ ७७ ॥  
  
प्। २४६) वह्निरेको द्वे शक्ती चेत्येकः । परस्त्वेतैस्त्रिभिरन्यैः षड्भिश्चेति   
मिलित्वा नवभिर्भवति । अन्यस्त्वेतैर्नवभिः पद्मद्वयभूत्रयाभ्यां   
च मिलितः । अस्यैव विवरणं पञ्चशक्तीति । तेन नवयोनिना   
द्विदशाराभ्यां च संयुतं मनुयोनि द्वितीयम् । सुगममन्यत् ।   
बिन्दुयोगस्त्वनुक्तत्वाविशेषाच्चक्रत्रयेऽप्यन्वेति ॥ ७३ ॥ ७४ ॥ ७५ ॥ ७६ ॥ ७७ ॥  
  
	अस्मिंश्चक्रे प्रथमं बिन्दौ प्रधानदेवतां   
पूजयित्वाऽवरणदेवतासु पूजनीयासु द्वौ क्रमौ । तत्र   
नवयोन्यादिभूगृहान्तपूजने सृष्टिक्रमः । सृष्टेरनेनैव क्रमेण   
वर्णितत्वात् । तद्वीपरीतस्तु संहारक्रमः । उभयविधाऽपि पूजा   
युक्तैवेतिद्योतनाय क्रमद्वैविध्यमुपपादयति   
  
सृष्टिः स्यान्नवयोन्यादिपृथ्व्यन्तं संहृतिः पुनः ।  
पृथ्व्यादिनवयोन्यन्तमिति शास्त्रस्य निश्चयः ॥ ७८ ॥  
  
एतत्समष्टिरूपं तु त्रिपुराचक्रमुच्यते ।  
यस्य विज्ञानमात्रेण त्रिपुराज्ञानवान्भवेत् ॥ ७९ ॥  
  
॥ ७८ ॥ ७९ ॥  
  
	इदानीं क्रमप्राप्तं नवविधत्षं तन्नामानि चोपदिशति   
  
चक्रस्य नवधात्वं च कथयामि तव प्रिये ।  
आदिमं भूत्रयेण स्याद्द्वितीयं षोडशच्छदम् ॥ ८० ॥  
  
अन्यदष्टदलं प्रोक्तं मनुकोणमनन्तरम् ।  
पञ्चमं दशकोणं स्यात्षष्ठं चापि दशारकम् ॥ ८१ ॥  
  
सप्तमं वसुकोणं स्यान्मध्यत्र्यस्रमथाष्टमम् ।  
नवमं त्र्यस्रमध्यं स्यात्तेषां नामान्यतः शृणु ॥ ८२ ॥  
  
त्रैलोक्यमोहनं चक्रं सर्वाशापरिपूरकम् ।  
सर्वक्षोभकरं देवि सर्वसौभाग्यदायकम् ॥ ८३ ॥  
  
सर्वार्थसाधकं चक्रं सर्वरक्षाकरं तथा ।  
सर्वरोगहरं गौरि सर्वसिद्धिमयं तथा ॥ ८४ ॥  
  
सर्वानन्दमयं चापि नवमं शृणु सुन्दरि ।  
अत्र पूज्या महादेवी महात्रिपुरसुन्दरी ॥ ८५ ॥  
  
प्। २४७) परिपूर्णं महाचक्रमजरामरकारकम् ।  
  
	अत्र त्रैलोक्यमोहनादयः सञ्ज्ञा   
योगरूढास्तादृशार्थविशिष्टत्वेन भावनीयानीत्येतद्ध्वननार्थं   
वक्ष्यमाणन्यासोपयोगार्थं चोक्ताः । निगदव्याख्यातमेतत् ॥ ८० ॥ ८१ ॥   
८२ ॥ ८३ ॥ ८४ ॥ ८५ ॥  
  
	चक्रसङ्केतमुपसंहरति   
  
एवमेष महाचक्रसङ्केतः परमेश्वरि ॥ ८६ ॥  
  
कथितस्त्रिपुरादेव्या जीवन्मुक्तिप्रवर्तकः ।  
इति श्रीनित्याषोडशिकार्णवस्य षष्ठः पटलः ।  
  
________  
  
	स्वस्य त्रिपुरादेव्यभेदाभिप्रायेण स्वकथितोऽप्यर्थस्तयैव   
कथित इत्युक्तम् । त्रिपुरादेव्या इति षष्ठी वा । एतत्सङ्केतज्ञानफलं   
जीवन्मुक्तिरिति सर्वं शिवम् ॥ ८६ ॥  
  
इति श्रीभास्करोन्नीते नित्याषोडशिकाम्बुधेः ।  
  
व्याख्याने सेतुबन्धाख्ये विश्रामः षष्ठ ईरितः ॥ ६ ॥  
  
  
  
