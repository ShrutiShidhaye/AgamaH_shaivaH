+++
title = "१२"

+++
  
॥ द्वादशः श्वासः ॥  
  
अथ श्रीचक्रनिर्माणप्रकारः । श्रीरुद्रयामले -  
  
ततः कुङ्कुमसिन्दूरैः कार्यं यन्त्रं तु योगिना ।  
सौवर्णे राजते ताम्रे स्फाटिके वैद्रुमे तथा ॥ १ ॥  
  
चक्रे यथोक्तविधिना पूज्या देवी नरोत्तमैः ।  
  
इति । तन्त्रराजे -  
  
रत्ने हेमनि रूप्ये वा ताम्रे दृषदि च क्रमात् ।  
कृत्वा चक्रस्य निर्माणं स्थापयेत् पूजयेदपि ॥ १ ॥  
  
लक्ष्मीकान्तियशःपुत्रधनारोग्यादिसिद्धये ।  
  
दृषदि गण्डकीशिलायाम् । गण्डकीभवपाषाणे स्वर्णे रजतताम्रयो रिति   
दक्षिणामूर्तिसंहितावचनात् ॥  
  
अथ धातुविशेषे पूज्यकालसङ्ख्याविशेषमाह रत्नसागरे -  
  
यावञ्जीवं सुवर्णे स्याद्रूप्ये द्वाविंशतिः प्रिये ।  
ताम्रे द्वादशकं वर्षं तदर्धं भूर्जपत्रके ॥ १ ॥  
  
इति तन्त्रान्तरे -  
  
ताम्रे द्वादशकं वर्ष स्फाटिकादौ तु सर्वदा ।  
तेषां मध्ये स्फाटिके तु सर्वसिद्धिप्रदं भवेत् ॥ १ ॥  
  
इति । लक्षसागरे -  
  
भूमौ सिन्दूररजसा रचितं सर्वकामदम् ।  
सुवर्णरचितं यन्त्रं सर्वराजवशङ्करम् ॥ १ ॥  
  
रजतेन कृतं यन्त्रमायुरारोग्यकान्तिदम् ।  
ताम्रैस्तु रचितं यन्त्रं सर्वैश्वर्यप्रदं मतम् ॥ २ ॥  
  
यन्त्रं हि स्फाटिके देवि मनोऽभिलषितप्रदम् ।  
माणिक्यलि(ख्य ? खि)तं यन्त्रं राज्यदं भुक्तिदं मतम् ॥ ३ ॥  
  
गोमेदरचितं यन्त्रं सर्वैश्वर्यप्रदायकम् ।  
कॢप्तं मरकते यन्त्रं सर्वशत्रुविनाशनम् ॥ ४ ॥  
  
लोहत्रयोद्भवं यन्त्रं सर्वसिद्धिकरं मतम् ।  
  
इति ॥ देव्युवाच -  
  
लोहत्रयोद्भवं यन्त्रं कथं कार्यं महेश्वर ।  
तन्मे वदस्व कृपया यद्यहं तव वल्लभा ॥ १ ॥  
  
ईश्वर उवाच -  
  
भागा दश सुवर्णस्य रजतस्य च षोडश ।  
ताम्रस्य रविभागेन पीठ कुर्यान्मनोहरम् ॥ १ ॥  
  
तस्मिन् पीठे तु निर्माणं श्रीचक्रस्य तु कारयेत् ।  
शान्तिदं पुष्टिदं प्रोक्तं सर्वशत्रुनिवर्हणम् ॥ २ ॥  
  
आयुरारोग्यजनकं कान्तिदं पुष्टिदं मतम् ।  
  
इति ॥ अथ चक्रस्य प्रस्तारभेदेन त्रैविध्यं च तत्रैव -  
  
त्रैविध्यं तस्य चक्रस्य भूप्रस्तारोऽर्धमेरुकम् ।  
पातालवासिनां देवि प्रस्तारो निम्नरेखकः ॥ १ ॥  
  
ऊर्ध्वरेखो महेशानि मर्त्यलोकनिवासिनाम् ।  
स्वर्गलोकादिवासानां यन्त्राण्मेरुसञ्ज्ञकः ॥ २ ॥  
  
भूपुरं तु समारभ्य बैन्दवान्तं महेश्वरि ।  
क्रमात्समुन्नतं सर्वं मेरुरूपं मयोदितम् ॥ ३ ॥  
  
समोर्ध्वरेखा नवकमूर्ध्वरेखं प्रकीर्तितम् ।  
निम्नरेखासमायोगाद्भूप्रस्तारो मयोदितः ॥ ४ ॥  
  
प्। २२४) यन्त्रराजस्वरूपं ते मया स्नेहात् प्रकाशितम् ।  
गोपितव्यं त्वया भद्रे स्वगुह्यमिव सन्ततम् ॥ ५ ॥  
  
इति ॥ अथैतत्प्रस्तारत्रयस्य फलानि प्रस्तारान्तरं च श्रीतन्त्रराजे -  
  
चतुरस्रं समारभ्य नवचक्राण्यनुक्रमात् ।  
उन्नतोन्नतमामध्याच्चक्रं स्यान्निधनं धनम् ॥ १ ॥  
  
त्रिद्विक्रमादुन्नतं तदप्रजत्वं श्रियं लभेत् ।  
एकद्विषट्क्रमोन्नामं श्रियै कीर्त्ये च कल्पते ॥ २ ॥  
  
नवानि समरूपाणि सर्वाभीष्टार्थसिद्धये ।  
  
इति ॥ तथा कुलमूलावतारे -  
  
उच्छ्रितं क्रमशो देवि वित्तप्राप्तिस्ततो मृतिः ।  
भूचक्रं षोडशारं चाप्यष्टारं च समं भवेत् ॥ १ ॥  
  
शेषमुन्नतमीशानि चार्थाप्त्यप्रजदं भवेत् ।  
चतुरस्रं समं देवि षोडशारादिबिन्दुकम् ॥ २ ॥  
  
मिथः समुन्नतं देवि श्रियै कीर्त्ये च कल्पते ।  
चतुरस्रं समारभ्य बिन्द्वन्तं समरेखकम् ॥ ३ ॥  
  
तथा श्रीः कीर्तिरारोग्यममृतायोपकल्पते ।  
  
इति ॥ अथ श्रीचक्राधिकरणे निषिद्धधातूनन्यानि निषिद्धाधिकरणानि चाह   
तन्त्रराजे -  
  
सीसकांस्यादिषु पुनः पूर्वोक्तविपरीतकृत् ।  
फलकायां पटे भित्तौ स्थापयेन्न कदाचन ॥ १ ॥  
  
स्थापितं यदि मोहेन लोभेनाज्ञानतोऽपि वा ।  
कुलं वित्तमपत्यं च निर्मूलयति सर्वथा ॥ २ ॥  
  
इति । कुलमूलावतारे -  
  
अग्निरङ्गुलविस्तारं प्राक्प्रत्यग्दक्षिणोत्तरम् ।  
पलप्रमाणं कर्तव्यमर्चापीठं मनोहरम् ॥ १ ॥  
  
यवार्धोच्चं प्रकुर्वीत चतुरस्रं समन्ततः ।  
तस्मिन् पीठे च निर्माणं श्रीचक्रस्य तु कारयेत् ॥ २ ॥  
  
इति । सौत्रामणीतन्त्रे -  
  
ऋजुरेखा भवेल्लक्ष्मीर्वक्ररेखा दरिद्रता ।  
अग्निरङ्गुलविस्तारो यवार्धेनोच्छ्रितिर्भवेत् ॥ १ ॥  
  
इति । लक्षसागरे अग्निरङ्गुलिहेमस्य (?) इत्यादि प्रागुक्तश्रीचक्रनिर्माणप्रस्तावे   
सृष्ट्यादिप्रपञ्चो न प्रपञ्चितोऽधुना विशेषमाह उत्तरतन्त्रे :  
  
सृष्टिक्रमेण पूजा हि सृष्टिचक्रेऽभिधीयते ।  
स्थितिक्रमेण पूजा स्यात् स्थितिचक्रे महेश्वरि ॥ १ ॥  
  
संहारक्रमयोगेन पूजा संहारचक्रके ।  
  
इति । अत्र श्रीचक्रं त्रिविधं सृष्टिस्थितिसंहारभेदात् । तदुक्तं   
मातृकासर्वस्वे -  
  
श्रीचक्रं त्रिविधं प्रोक्तं सृष्टिस्थितिलयात्मकम् ।  
प्रत्येकं त्रिविधं ज्ञेयं तत्साङ्कर्यात् प्रयत्नतः ॥ १ ॥  
  
मूलभेदा नवैव स्युस्तत्तद्भेदा ह्यनेकधा ।  
  
अत्र सृष्टिसृष्ट्यात्मकं स्थितिस्थित्यात्मकं लयलयात्मकं चेति त्रिविधम् ।   
सृष्टिस्थित्यात्मकं स्थितिसृष्ट्यात्मकं सृष्टिलयात्मकं लयसृष्ट्यात्मकं   
स्थितिलयात्मकं लयस्थित्यात्मकम् एते नव भेदाः । एवं सर्वे द्वादश   
भेदाः अत्र विवेकस्तु तत्रैव :  
  
सृष्टिचक्रं समाख्यातं नवचक्राण्यनुक्रमात् ।  
उन्नतोन्नतमामध्यं विज्ञेयं देशिकोत्तमैः ॥ १ ॥  
  
श्रीचक्रं सृष्टिसृष्ट्याख्यं प्रतिरेखं तथोन्नतम् ।  
समोर्ध्वरेखानवकं समे पीठे च यद्भवेत् ॥ २ ॥  
  
स्थितिचक्रं तदेवोक्तं स्थूलरेखं महेश्वरि ।  
सूक्ष्मरेखं भवेत्तत्र स्थितिस्थित्यात्मकं शिवे ॥ ३ ॥  
  
लयात्मकं निम्नरेखं स्थूलं लयलयात्मकम् ।  
  
सूक्ष्मं पातालरेखं लयात्मकं स्थूलं पातालरेखं   
लयलयात्मकमित्यर्थः । सृष्टिस्थित्यात्मकं चेति सृष्तिस्थित्यात्मकं   
त्वित्यर्थः ।  
  
अर्धमेर्वात्मकं यन्त्रं द्विधा ख्यातं महेश्वरि ।  
अर्धं क्रमादुन्नतं यच्चतुरस्रादितस्ततः ॥ १ ॥  
  
तदूर्ध्वं समरेखं स्यात्सृष्तिस्थित्यात्मकं शिवे ।  
वैपरीत्येन चैतस्य स्थितिसृष्ट्यात्मता भवेत् ॥ २ ॥  
  
प्। २२५) चतुरस्रं समारभ्य चक्रत्रयमपीश्वरि ।  
क्रमोन्नतं तदूर्ध्वं तु समं स्यान्निम्नरेखकम् ॥ ३ ॥  
  
सृष्टिसंहाररूपं स्याद्वैपरीत्येन तस्य तु ।  
लयसृष्ट्यात्मकत्वं तु प्रोक्तं ज्ञेयं मनीषिभिः ॥ ४ ॥  
  
अर्धं पातालरेखं तु तदूर्ध्वं चोर्ध्वरेखकम् ।  
लयस्थित्यात्मकं प्रोक्तं वैपरीत्येन तस्य तु ॥ ५ ॥  
  
स्थितिसंहाररूपं तु विज्ञेयं देशिकोत्तमैः ।  
स्थितिस्थित्यात्मकं चक्रं प्रशस्तं गृहमेधिनाम् ॥ ६ ॥  
  
आयुःकीर्तिधनारोग्यपुत्रपौत्रविवर्धनम् ।  
सृष्टिस्थित्यात्मकं चक्रमप्रजत्वं श्रियं लभेत् ॥ ७ ॥  
  
पञ्चाशद्वर्षतश्चोर्द्ध्वं पुत्रपौत्रप्रदं भवेत् ।  
स्थितिसृष्ट्यात्मकं यन्त्रं पुत्रायुर्धनवृद्धिदम् ॥ ८ ॥  
  
पञ्चाशद्वर्षतश्चोर्ध्वमपत्यध्वंसकृद्भवेत् ।  
अन्ये प्रोक्तास्तु ये भेदाः श्रीचक्रस्य महेश्वरि ॥ ९ ॥  
  
यतिवैखानसानां तु विशेषो वर्णिनामिति ।  
  
उत्तरतन्त्रे -  
  
कूर्मपृष्ठे तु यद्यन्त्रं न पूज्यं श्रेय इच्छता ।  
तस्मात् सर्वप्रयत्नेन परीक्ष्यैव समाचरेत् ॥ १ ॥  
  
सृष्टिचक्रे महेशानि पूजा सृष्ट्यन्तता भवेत् ।  
स्थितिचक्रे तु स्थित्यन्ता संहारे तु लयान्तता ॥ २ ॥  
  
गुरुपारम्पर्यतो वा पितृभ्रातृक्रमाच्च वा ।  
प्राप्तं श्रीगुरुणा दत्तं गुरुज्येष्ठकनिष्ठकैः ॥ ३ ॥  
  
दत्तं भाग्यवशाद् देवि लभ्यते यदि साधकः ।  
पूजां तत्र प्रकुर्वीत स्थित्यन्तां परमेश्वरि ॥ ४ ॥  
  
दुष्टयन्त्रमपि प्रोक्तं फलदं नान्यथा शिवे ।  
  
इति । पितृपितामहक्रमतो गुरुपारम्पर्यक्रमतश्च कालवशाद्भाग्यवशाद्   
दुष्टयन्त्रं प्राप्यते चेत्तस्मिन् यन्त्रे पूजा तु प्रथमतः संहारक्रमेण   
ततः सृष्टिक्रमेण ततः स्थितिक्रमेण विधेया शुभफलदं भवतीत्यर्थः ॥  
  
अथ दीक्षापूर्णाभिषेकाङ्गकुण्डमण्डपविधिः ।   
दीक्षाङ्गभूतमण्डपरचनार्थं प्राचीपरिज्ञानस्यावश्यकत्वात्   
तत्परिज्ञानप्रकारः प्रदर्श्यते । तत्र दिव्यसारस्वततन्त्रे :  
  
निर्मले दिवसे वृक्षप्रासादादिविवर्जिते ।  
स्थाने समतले श्लक्षणं कृत्वा हंसपदं सुधीः ॥ १ ॥  
  
तदवष्टम्भतः कुर्याद्द्वादशाङ्गुलमानतः ।  
वृत्तं तु परितो भ्रान्त्वा तन्मध्ये स्थापयेद्बुधः ॥ २ ॥  
  
सूच्यग्रं सरलं शङ्कुं वर्तुलं द्वादशाङ्गुलम् ।  
षडङ्गुलपरीणाहमूलं शिल्पिवरेण तु ॥ ३ ॥  
  
रचितं यत्नतस्तस्मिन् वृत्ते पूर्वापराह्णयोः ।  
शङ्क्वग्रच्छायासम्पातस्थानयोश्चिह्नयुग्मकम् ॥ ४ ॥  
  
कृत्वा चिह्नद्वयप्रापि सूत्रं प्राक्प्रत्यगायतम् ।  
दत्वा वृत्तायताधन सूत्रेणेच्छाधिकेन वा ॥ ५ ॥  
  
पूर्वपश्चिमयोर्वृत्तद्वयं श्लिष्टं परस्परम् ।  
विधाय च तयोः सन्धिद्वयप्रापि प्रसारयेत् ॥ ६ ॥  
  
मध्यचिह्नस्पृष्टमध्यं तत्सूत्रं दक्षिणोत्तरम् ।  
एतस्यार्द्धांशमानेन कृत्वा कोणेषु लाञ्छनम् ॥ ७ ॥  
  
तेषु सूत्राष्टकन्यासाच्चतुरस्रं समं भवेत् ।  
  
इति । अथैतद्रचनाप्रकारः - अत्र मेधाद्यनावृतसूर्ये निर्मलनभोमण्डले   
दिवसे वृक्षप्रासादाद्यनावृते भूप्रदेशे समे स्थाने क्वचिद्बिन्दुं कृत्वा   
तदवष्टम्भतः प्रतिदिशं द्वादशाङ्गुलमानेन वृत्तं निष्पाद्य तत्र   
षडङ्गुलमानपरिणाहमूलम् उत्तरोत्तरपरिणाहापचयेन   
सूचीमात्रकृताग्रपरिणाहमृज्वाकृतिं द्वादशाङ्गुलोच्छ्रायोपेतं   
वृत्ताकारं शिल्पिवरेण निर्मितं शङ्कु   
वृत्तमध्यस्थबिन्दुमध्यशङ्कुमूलपरिणाहमध्यं यथा भवति तथा   
संस्थाप्य तच्छङ्कुच्छायाग्रस्य पूर्वाह्णे तद्वृत्तरेखापश्चिमभागे   
यत्र सम्पातस्तत्र चिह्नं कृत्वा अपराह्णेऽपि शङ्कुच्छायाग्रस्य   
तद्वृत्तरेखापूर्वभागे यत्र सम्पातो भवति तत्र च चिह्नं विधाय   
तच्चिह्नद्वयप्रापि सूत्रं विधाय पूर्वपश्चिमं परिकल्प्य   
तच्चिह्नद्वयावष्टम्भेन तच्चिह्नान्तरालस्थमानस्य   
स्वेष्टाधिकार्धमानेनान्योन्यं संश्लिष्टं पूर्वापरं वृत्तद्वयं   
विधाय वृत्तरेखादक्षिणोत्तरसन्धिद्वयप्रापि प्राक्पश्चिमसूत्रमध्यगत्या   
तिर्यग्रूपेण यत्सूत्रं तत् दक्षिणोत्तरं परिकल्प्य   
पूर्वपश्चिमदक्षिणोत्तरसूत्रद्वयाग्रचतुष्कसम्पाताद्वक्ष्यमाणमानेन   
तुल्यरूपकल्पितसूत्राग्रस्तेषां मण्डपकुण्डादीनां   
प्राक्प्रत्यग्दक्षिणोत्तरात्मकदिक्चतुष्टयं परिकल्पयेदिति स्थूलदृष्ट्या   
प्राचीसाधनविधिः प्रदर्शितः ॥ सूक्ष्मप्रकारस्तु तन्त्रान्तरे - सुसमे   
भूतले कृत्वे त्यारभ्योक्तप्रकारेण पूर्वदिनकृत्यमुक्त्वा  
  
प्। २२६) दिनान्तरेऽपि देवेशि प्राग्वच्चिह्नद्वयं सुधीः ।  
कृत्वा वृत्ते तु यत्र स्याच्छायायाः परमेश्वरि ॥ १ ॥  
  
प्रवेशो निर्गमश्चैव तत्र पूर्वदिने यदा ।  
प्रविष्टनिर्गताच्छाया यदा तन्मध्यनाडिकाः ॥ २ ॥  
  
च्छायादिना तु विज्ञाय च्छायापगमचिह्नयोः ।  
अन्तरं दिनयोरिष्टैश्चतुराद्यैर्विभागतः ॥ ३ ॥  
  
विभज्य तत्र चिह्नानि कृत्वा ताभिः सुरेश्वरि ।  
नाडीभिः कल्पिता भागा गुणनीयाः प्रयत्नतः ॥ ४ ॥  
  
षष्ट्या हृतं तु लब्धांशैः पूर्वेद्युर्यत्कृतं भवेत् ।  
प्राचीसूत्रं पूर्वभागे उत्तरे तूत्तरायणे ॥ ५ ॥  
  
अयने दक्षिणे चैव दक्षिणस्यां दिशि ध्रुवम् ।  
चाल्यते चेत् स्फुटा सा स्यात्प्राची तु परमेश्वरि ॥ ६ ॥  
  
इति प्राचीसाधनं विधाय  
  
व्यासद्विगुणरज्ज्वान्तौ पाशौ कृत्वाङ्कयेदिमाम् ।  
व्यासार्धमाने शङ्क्वर्धं सार्धेऽस्मिन्कर्षणाय च ॥ १ ॥  
  
प्राच्यन्तशङ्कोस्तत्पाशौ कृत्वा चाकर्षकर्षणे ।  
शङ्क्वङ्केऽर्वाक्श्रोणिरेवमुदग्व्यत्यस्य चांसकौ ॥ २ ॥  
  
इति शिल्पिशास्त्रोक्तरीत्या   
मण्डपक्षेत्रमुद्दिष्टमानादधिकविस्तारायामसमचतुरस्रं कल्पयेत् ॥   
अस्यार्थः कुण्ड मण्डपादेर्व्यासो   
यावानिष्टस्तावद्द्विगुणरज्जुमुभयतःपाशं कृत्वा तामेकतःपाशाद्   
व्यासार्धमात्रे शङ्क्वर्धं चिह्नयेत् : ततः शङ्क्वङ्कादग्रतो   
व्यासार्धमानेन चिह्नापकर्षणतः कुण्डमण्डपादौ प्राचीसूत्रं   
प्रमाणेन दत्वा तदन्तयोः शङ्कुं निखन्य तयोस्तद्रज्जुपाशौ तथा   
कुर्याद्यथा व्यासार्द्धादङ्को यतः कृतः स पाशः प्रतीच्यां स्यात्   
कर्षचिह्नदक्षिणत आकृष्य व्यासार्धं चिह्ने दक्षिणश्रोणिशङ्कुं दत्वा   
तस्यैवोत्तरदिक्श्रोण्यां च शङ्कुं दद्यात् । ततः पाशौ व्यत्यस्यैवमंसौ   
साध्याविति । एवं समचतुरस्रं क्षेत्रं कृत्वा   
बाहुमात्रोद्दिष्टमानाभ्यधिकां चतुरस्रां भुवं   
बाहुमात्रखननादिभिस्तुषाङ्गरादि लोष्टादिकं भिरस्थ   
शुद्धमृद्भिरापूर्य दृढीकृत्य  
  
कीलेनैकीकृते मूले पृथक्सूक्ष्मसमाग्रयोः ।  
दण्डयोरग्रनैकट्येऽन्यस्तिर्यमध्यचिह्नतः ॥ १ ॥  
  
कीलादिना योजनीये दण्डः समतया द्वयोः ।  
मूलदेशे लम्बसूत्रमस्पृशद्भारवद्भुवम् ॥ २ ॥  
  
भूस्थेऽग्रयुग्मे मध्याङ्कात् तिर्यग्दण्डगताद्यतः ।  
स्खलेत्तत्पूरयेदन्यन्निम्नयेद्वापि युक्तितः ॥ ३ ॥  
  
अङ्के यावत् सूत्रमेति भूरेवं समतां व्रजेत् ।  
  
इति ॥ अयमर्थः - समस्थौल्यदीर्घरज्ज्वोः कीलेन   
प्रोतमूलयोर्दण्डयोरग्रनिकटे तादृशं तिर्यग्दण्डं तदर्धदीर्घं   
कीलेन योजयित्वा तन्मध्ये चिह्नं कृत्वा दण्डत्रयेण दीर्घत्रिकोणाकारं   
विधाय दीर्घदण्डयोर्मूलाल्लम्बमानं सूत्रमग्रे   
लघुपाषाणादिबद्धं तिर्यग्दण्डस्य मध्यचिह्नोपरि भूमिं यथा न   
स्पृशति तथा विधाय भूमिं स्पृष्ट्वाग्रयोस्तयोर्मूलं धृत्वा   
शनैराकृष्टे तिर्यग्दण्डमध्याङ्काद्यत्र सूत्रं चलति तत्र निम्ना   
भूस्तां पूरयेत् । अन्यत् खनित्वा वा यथा मध्यचिह्ने सूत्रमेति तथा सर्वत्र   
कुर्यादिति शिल्पिशास्त्रोक्तप्रकारेण भूमिं समीकृत्य   
तत्रोत्तममध्यमकनिष्ठाद्यन्यतमं मण्डपं कुर्यात् ॥   
मण्डपलक्षणं तु तन्त्रान्तरे :  
  
राज्ञां होमाभिषेकेषु दीक्षादानव्रतादिषु ।  
भानोर्गत्या दिशो ज्ञात्वा पुण्याहं वाचयेत् सुधीः ॥ १ ॥  
  
ततः पञ्चनिनादेन मण्डपं रचयेच्छुभम् ।  
ज्येष्ठमध्याधमत्वेन तन्मानं त्रिविधं मतम् ॥ २ ॥  
  
षोडशाष्टादशमितैर्हस्तैर्मानमिहोत्तमम् ।  
हस्तैर्विंशतिभिः केचिन्मानमुत्तममूचिरे ॥ ३ ॥  
  
मध्यमं द्वादशकरैश्चतुर्दशकरैर्मितम् ।  
अधमं दशभिर्हस्तैर्मितमाहुर्मनीषिणः ॥ ४ ॥  
  
केचित्तु नवभिस्तद्वत् सप्तभिर्वाथ पञ्चभिः ।  
हस्तैर्मित्तं वदन्त्येव विस्तारायामसंयुतम् ॥ ५ ॥  
  
स्तम्भैः षोडशभिर्युक्तं चतुर्द्वारं सुशोभनम् ।  
दिक्षु द्वाराणि चत्वारि साष्टाङ्गुलकरद्वयात् ॥ ६ ॥  
  
साध्याङ्गुलकरद्वन्द्वाद्विदधीत करद्वयात् ।  
ततो मण्डपसूत्रं तु त्रिगुणं परिकल्पयेत् ॥ ७ ॥  
  
पूर्वादिषु क्रमात्तस्य मध्यभागस्तु वेदिका ।  
इष्टकाभिर्मृदा वा सा कार्या दर्पणसन्निभा ॥ ८ ॥  
  
वेदीकोणेषु विन्यस्याः स्तम्भा वेदस्वरूपकाः ।  
ते चोत्तमे तदर्धोच्चा मध्यमाधमयोः पुनः ॥ ९ ॥  
  
प्। २२७) अष्टहस्तोन्नतिभृतस्ततो द्वादश शोभनाः ।  
ऋजवः पञ्चहस्तास्ते सशिखास्तु समन्ततः ॥ १० ॥  
  
चतुष्कोणेषु चत्वारश्चाष्टौ ते सूत्रकोटिषु ।  
समान्तरालाः सर्वे ते स्थाप्याः षोडश देशिकैः ॥ ११ ॥  
  
पञ्चमांशोन्मितांस्तांश्च निखनेद्भुवि देशिकः ।   
मध्यस्तम्भचतुष्काग्रादेकीभुताग्रकं पुनः ॥ १२ ॥  
  
कृत्वा काष्ठचतुष्कं तु तदग्रे कलशं शुभम् ।  
शोभितं कलशेनाथ मुखस्थेन सुदारुजम् ॥ १३ ॥  
  
निर्मितं शिल्पिभिः सम्यक्स्थापयेद्देशिकोत्तमः ।  
आच्छादयेत्ततो वंशैः कटैः करदलैश्च तम् ॥ १४ ॥  
  
मण्डपद्वारबाह्ये च युग्मं युग्मं दिशां क्रमात् ।  
अश्वत्थोदुम्बरप्लक्षवटोत्थं तोरणं न्यसेत् ॥ १५ ॥  
  
सप्तषट्पञ्चककरं निखनेद्भुवि पूर्ववत् ।  
विशालता च तस्याथ दशभिस्त्वङ्गुलैर्मता ॥ १६ ॥  
  
पञ्चाङ्गुलमितस्थौल्यं विषमं चतुरस्रकम् ।  
मध्यभागे तोरणयोस्तिर्यक् काष्ठं प्रविन्यसेत् ॥ १७ ॥  
  
सार्धहस्तद्वयात् (पाद) हस्तयुग्धस्तयुग्मतः ।  
अग्निमीलीतिमन्त्रेण विन्यसेत् पूर्वतोरणम् ॥ १८ ॥  
  
इषे त्वेत्यादिमन्त्रेण दक्षिणं तोरणं न्यसेत् ।  
अग्न आयेति मन्त्रेण पश्चिमस्य निवेशनम् ॥ १९ ॥  
  
शन्नो देवीतिमन्त्रेण दद्यादुत्तरतोरणम् ।  
ऊर्ध्वे ध्वजं च बध्नीयात् घण्टाचामरभूषितम् ॥ २० ॥  
  
पञ्चहस्तो ध्वजः प्रोक्तो दण्डस्तु दशहस्तकः ।  
ततस्तु लोकपालानां पताका बाहुसम्मिताः ॥ २१ ॥  
  
द्वादशाङ्गुलविस्तारास्तत्तन्मूर्त्या च लाञ्छिताः ।  
पीतारक्तश्यामधूम्राश्वेतधूम्रासितार्जुनाः ॥ २२ ॥  
  
आयुधाङ्काः पताकाः स्युः पुष्पगन्धसमन्विताः ।  
यथायोग्यं दण्डयुतास्तत्तन्मन्त्रेण तान्न्यसेत् ॥ २३ ॥  
  
चन्द्रमण्डलगौरेण वितानेन विभुषितम् ।  
दुकूलवेष्टितस्तम्भं नानादीपाद्यलङ्कृतम् ॥ २४ ॥  
  
आम्रपल्लवमालाभिः शोभितं द्वारमुत्तमम् ।  
वेष्टितं दर्भरज्ज्वा च विदध्यान्मण्डपं शुभम् ॥ २५ ॥  
  
इति ॥ उत्तरतन्त्रे -  
  
विंशत्यूर्ध्वशतैर्हस्तैर्मण्डपश्चोत्तमो मतः ।  
अष्टोत्तरशतैर्हस्तैः शतहस्तैरथापि वा ॥ १ ॥  
  
एकाशीतिमितैर्हस्तैर्द्वासप्ततिकरैरपि ।  
षष्टिहस्तैरष्टचत्वारिंशद्भिर्हस्तकैः क्रमात् ॥ २ ॥  
  
षट्त्रिंशद्भिश्च त्रिंशद्भिः सप्तविंशतिहस्तकैः ।  
चतुर्विंशतिहस्तैर्वा मण्डपं कारयेद्बुधः ॥ ३ ॥  
  
चतुरस्रं तथा वृत्तं षट्कोणं चाष्टकोणकम् ।  
त्रिकोणमष्टपत्राभं नवकोणं द्विकोणकम् ॥ ४ ॥  
  
पञ्चकोणं सप्तकोणं रुद्रकोणं तथैव च ।  
द्वादशं षोडशं चाष्टादशविंशतिकोणकम् ॥ ५ ॥  
  
चतुर्विंशतिकोणं च सप्तविंशतिकोणकम् ।  
द्वात्रिंशत्कोणकं चैव षट्त्रिंशत्कोणकं तथा ॥ ६ ॥  
  
अष्टचत्वारिंशदस्रं मत्स्याकारो ध्वजाकृतिः ।  
शूर्पकुन्तासिशृङ्गाटधनुर्मुद्गरकाकृतिः ॥ ७ ॥  
  
मण्डपास्तत्र कर्तव्याः कुण्डान्यपि विशेषतः ।  
पूर्णाभिषेके दीक्षायामभिषेकादिशान्तिषु ॥ ८ ॥  
  
तत्तत्काम्यप्रयोगेषु तत्तत्कुण्डानि देशिकैः ।  
कर्तव्यानि विशेषेण तत्तकर्मण्यतन्द्रितैः ॥ ९ ॥  
  
इति ॥ अत्र यावन्तो मण्डपभेदा उक्तास्तावन्तः कुण्डभेदा अपि ज्ञेयाः ॥   
अथैतन्मण्डपरचनाप्रकारः - अत्र पूर्णाभिषेकादिषु   
चतुर्विंशतिहस्तपरिमिताः कुण्डमण्डपा ये उक्तास्ते कर्तव्याः ।   
चतुर्विंशतिर्विंशति अष्टादशषोडशहस्तैर्वोत्तमो मण्डपः चतुर्धा ।  
चतुर्दशहस्तैर्द्वादशहस्तैर्वा मध्यमो द्विविधः ।  
दशहस्तैर्नवहस्तैः सप्तहस्तैः पञ्चहस्तैश्च समायामविस्तारैश्च   
कनिष्ठश्चतुर्विधः । अत्र पक्षे त्रिविधे यथावकाशम्   
ऋत्विक्सदस्यसामाजिकाद्युपवेशादेः सौकर्ययुक्तं मण्डपं कुर्यात् ॥   
हस्तस्तु चतुर्विंशाङ्गुलदैर्घ्य । अङ्गुलमानं तु महाकपिलपञ्चरात्रे :  
  
वातायनपथं प्राप्य ये भान्ति रविरश्मयः ।  
तेषु सूक्ष्मा विसर्पन्ते रेणुकास्त्रसरेणवः ॥ १ ॥  
  
परमाणोरष्टगुणस्त्रसरेणुरुदाहृतः ।  
तेऽष्टौ केशाह्वयास्तेऽष्टौ लिक्षा युकास्तदष्टकम् ॥ २ ॥  
  
तदष्टकं यवस्तेऽष्टावङ्गुलिः समुदाहृता ।  
सा तूत्तमाङ्गुलिः सप्तयवा सैव तु मध्यमा ॥ ३ ॥  
  
षट्यवा साधमा प्रोक्ता मानाङ्गुलमितीरितम् ।  
विन्यस्तैस्तिर्यगष्टाभिर्यवैर्मानान्तराङ्गुलम् ॥ ४ ॥  
  
शालिभिर्वा ऋजुन्यस्तैस्त्रिभिर्मानान्तरं भवेत् ।  
आचार्यदक्षिणकरे मध्यमाङ्गुलिमध्यगम् ॥ ५ ॥  
  
प्। २२८) पर्वणोरन्तरं दीर्घं मानाङ्गुलमुदाहृतम् ।  
विनाङ्गुष्ठेन शेषाभिर्मुष्टिमङ्गुलिभिः कृतम् ॥ ६ ॥  
  
चतुर्धा विभजेदेको भागो मुष्ट्यङ्गुलः स्मृतः ।  
यं कञ्चित्पौरुषायामं विभज्य दशधा पुनः ॥ ७ ॥  
  
एकं द्वादशधा भागं कृत्वा तेष्वेकमङ्गुलम् ।  
देहलब्धाङ्गुलं नाम जानीयात् तस्य तत्पुनः ॥ ८ ॥  
  
उच्छ्रायः प्रतिमायाः स्यान्महामानाङ्गुलाश्रयः ।  
महामानाङ्गुलिरिति मात्राङ्गुलिरिहोच्यते ॥ ९ ॥  
  
प्रासादादींश्च तेनैव कुर्यान्मानान्तरेण वै ।  
वेदिकापीठशिविकारथादीनां विधिः पुनः ॥ १० ॥  
  
मानान्तराङ्गुलेनैव भवेन्नान्येन केनचित् ।  
यागोपकरणानां च कुर्यान्मानाङ्गुलेन वै ॥ ११ ॥  
  
होमाङ्गादिस्रुवादीनि कुण्डं मुष्ट्यङ्गुलाश्रयम् ।  
देहलब्धाङ्गुलेनैव प्रतिमाङ्गानि कल्पयेत् ॥ १२ ॥  
  
चतुर्विंशतिसङ्ख्याभिर्हस्तस्त्वङ्गुलिभिर्भवेत् ।  
  
इति । अत्राचार्यो यजमानः । एतावदुक्तं यन्मानं यजमानस्य तद्भवेदिति   
तन्त्रान्तरे कर्तुर्दक्षिणहस्तस्येति शारदावचनात् ॥ उत्तरतन्त्रे विशेषः :  
  
नवैकादश कुण्डानि कुर्यादुत्तममण्डपे ।  
चतुष्कुण्डी मध्यमे स्यात्कनिष्ठेऽप्येककुण्डकम् ॥ १ ॥  
  
इत्येवमुक्तप्रकारमात्राङ्गुलात्मकाङ्गुलादिभिर्हस्तादि परिकल्प्य प्रोक्तं   
मण्डपं कुर्यात् । तत्र प्रोक्तविधिना समीकृते भूतले   
पञ्चवाद्यघोषपुरःसरं ब्राह्मणैः स्वस्ति वाचयित्वा   
यथोद्दिष्टमानहस्तविस्तारं समचतुरस्रं   
कोणचतुष्टयनिखातशङ्कुचतुष्टयं विधाय पूर्वापरायतं   
दक्षिणोत्तराअयतं च मध्यसूत्रं दूरीकृत्य तच्चतुरस्रक्षेत्रं   
पुनर्नवधा विभज्य परितः कोणचतुष्टये स्तम्भचतुष्टयं   
दिक्चतुष्टयगतपूर्वापरायतदक्षिणोत्तरायतचतुष्ककोट्यष्टकगत-  
स्तम्भाष्टकमिति सम्भूय द्वादश   
स्तम्भानतिस्थूलान्नातिकृशानवक्रानव्रणानेकजातीयान् सुवृत्तान्   
पञ्चहस्तसमुच्छ्रायान् खातप्रविष्टस्वस्वपञ्चमांशान्   
प्रमाणाद्बहिर्हस्तस्थौल्यतृतीयांशान् स्थूलवितस्त्युन्नतिशिखायुक्तान्   
मध्यविभक्ते कोणचतुष्टये स्तम्भचतुष्टयं पूर्वस्तम्भसजातीयं   
पूर्वतः किञ्चित्स्थूलमुत्तममण्डपे   
तन्मानस्याधर्मानोच्चमन्यमण्डपेऽष्टहस्तोच्चं पूर्ववत् सशिखं   
पञ्चमांशेन प्रविष्टभूतलमिति सम्भूय षोडश स्तम्भान्निखाय   
तेषामुपरि सजातीयानि ऋजून्यव्रणानि   
शिखाप्रवेशयोग्यवेधयुक्तकोटिद्वयवत् तिर्यक्काष्ठानि शिल्पिभिः   
परिकल्पितानि द्वादशस्तम्भाग्रेषु मध्यस्तम्भचतुष्टयाग्रेषु च   
चतुरस्राकारेण समारोप्य   
मध्यस्तम्भचतुष्टयशिखाग्रप्रविष्टमूलवेधयुक्तमेकीकृताग्रकाष्ठ-  
चतुष्टयनिविष्टसजातीयकाष्ठकलशं कमलाकृतिशोभिताग्रं   
दिग्विदिक्स्थद्वादशस्तम्भशिखाग्रप्रोतमूलमध्यस्तम्भचतुष्टयाग्र-  
स्पृष्टाग्रमध्यतिर्यक्काष्ठचतुष्टयमध्यगताग्रम् ऋज्वाकृति   
यथायोग्यदीर्घस्थौल्ययुतप्रसारितद्वादशकाष्ठयुतमन्यैरपि   
काष्ठैर्यथायोग्यं दृढीकृतं नारिकेलदलैर्वंशकटैर्वा   
सम्यगाच्छादितं तैरेव निःशेषपिहितकोणचतुष्टयं   
चतुर्दिक्षूत्तममध्यमकनिष्ठेषु साष्टाङ्गुलहस्तद्वय   
सचतुरङ्गुलहस्तद्वय द्विहस्तविस्तारयुतसशाखद्वारचतुष्टयोपेतं   
मण्डपं विरच्य मण्डपस्य पूर्वद्वाराद्बहिर्हस्तमात्रं   
परित्यज्याश्वत्थवृक्षस्योत्तममध्यमकनिष्ठेषु   
सप्तषट्पञ्चहस्तोच्छ्रितं दशाङ्गुलविस्तृतं पञ्चाङ्गुलस्थूलविस्तारस्य   
दशाङ्गुलत्वात् स्थौल्यस्य पञ्चाङ्गुलत्वाद्वैषम्यं बोद्धव्यम् ।   
विषमचतुरस्रं प्रमाणातिरिक्तवितस्त्युन्नतशिखं   
द्वारस्योभयपार्श्वयोरुत्तममध्यमकनिष्ठेषु   
सार्धहस्तद्वयसपादहस्तद्वयहस्तद्वयान्तरालं यथापूर्वं   
पञ्चमांशेन प्रविष्टभूतलफलकद्वयम् अग्निमीले पुरोहितं यज्ञस्य   
देवमृत्विजम् । होतारं रत्नघातमम् इति मन्त्रेण निखाय तत्सजातीयकाष्ठेन   
समानविस्तारस्थौल्यं विषमचतुरस्रं कोटिद्वयेऽपि   
शिखाप्रवेशयोग्यवेधयुतं तिर्यक्तिर्यक्फलं समारोप्य दर्भमालां च   
बध्नीयात् । एवं दक्षिणद्वार उदुम्बरतरुमयं तोरणम् इषे त्वोर्जे त्वा   
वायवः स्थोपायवः स्थ देवोवः सविता प्रार्पयतु श्रेष्ठतमाय कर्मणे ॥   
इति मन्त्रेण न्यसेत् । ततः पश्चिमद्वारे प्लक्षमयं तोरणं प्राग्वन्निर्मितम्   
अग्न आ याहि वीतये गृणानो हव्यदातये । नि होता सत्सि बर्हिषि इति मन्त्रेण न्यसेत् ॥   
ततः उत्तरद्वारे वटवृक्षमयं तोरणं प्राग्वन्निर्मितं शन्नो   
देवीरभिष्टय आपो भवन्ति पीतये । शंयोरभिस्रवन्तु नः इति न्यसेत् ।   
ततस्तेषामुपरिगततिर्यक्फलकेषु मध्यतः षुषिरं विधाय तेषु   
तोरणसजातीयकाष्ठेन निर्मितमुत्तममध्यमकनिष्ठेषु   
त्रयोदशैकादशनवाङ्गुलमात्रदैर्घ्यं तच्चतुर्थांशविस्तारं शैवे   
त्रिशूलाकारं वैष्णवे चक्राकारं तोरणोपरिगततिर्यक्फलकस्य   
  
प्। २२९) द्वादशांशमात्रदीर्घं प्रागादिक्रमेण   
शङ्खचक्रगदापद्मलाञ्छितं प्रतितोरणमेकैकं कीलमारोपयेत् । तत्र   
त्रिशूलनिर्माणप्रकारस्तु पिङ्गलामते :  
  
शूलेन निर्मिताः कुर्याद् द्वारशाखास्तु मस्तके ।  
शूले नवाङ्गुलं दैर्घ्य तुरीयांशेन विस्तृतिः ॥ १ ॥  
  
ऋजुर्वै मध्यशृङ्गः स्यात् किञ्चिद्वक्रं च पार्श्वयोः ।  
हीने चैवं समाख्यातं द्व्यङ्गुलं रोपयेत्तथा ॥ २ ॥  
  
शेषाणां द्व्यङ्गुला वृद्धिर्विंशश्चाङ्गुलवृद्धितः ।  
  
इति । हीने कनिष्ठमण्डपे । शेषाणां मध्यमोत्तमानाम् । विशः प्रवेशः   
॥ वास्तुशास्त्रे -  
  
मस्तके द्वादशांशेन शङ्खचक्रगदाम्बुजम् ।  
प्रागादिक्रमयोगेन न्यसेत्तेषां स्वदारुजम् ॥ १ ॥  
  
इति ॥ द्वादशांशं तिर्यक्फलकस्य स्वदारुजं   
तत्तत्तोरणसजातीयकाष्ठसम्भवं तेन कनिष्ठमण्डपे चतुरङ्गुलोच्चं   
मध्यमे सार्धचतुरङ्गुलमुत्तमे पञ्चाङ्गुलमिति ॥ केचित्तु तत्र हस्तोन्मिताः   
कीलाः संस्थाप्य वैष्णवे तथा । शङ्खचक्रगदापद्मलाञ्छिताः   
शूलसन्निभाः ॥ शैवे इति तन्त्रान्तरवचनाद्धस्तमात्रं कीलं वदन्ति । तत्र   
तिर्यक्फलकेषु तदा तु हस्तमात्रेषु कीलेषूक्तमानेनैवाग्रदेशेषु   
शङ्खचक्राकारं वा त्रिशूलाकारं वा कार्यं बिलप्रवेशश्च तथैव   
कार्यः उर्वरितं तु तेषां दण्डवद्दृश्यते इति । ततो मण्डपाग्रे   
दशहस्तदैर्घ्यवंशदण्डावलम्बितं हस्तमात्रविस्तृतं   
पञ्चहस्तदैर्घ्यं दातव्यम् ।   
मन्त्रदेवतावाहनमूर्त्यङ्कितघण्टादिभूषिताग्रं सुश्वेतं च तथैव   
तत्तद्दैवतवर्णानुरूपवर्णं वा ध्वजमारोप्य दशदिक्षु   
बाहुमात्रदीर्घा   
यथायोग्यमानदण्डावलम्बितास्तत्तल्लोकपालवर्णानुरूपवर्णास्तत्तल्लोक-  
पालवाहनमूर्त्यङ्किता द्वादशाङ्गुलविस्तृता लोकपालानां   
वेदोक्ततत्तन्मन्त्रेण पताकाश्च बध्नीयात् । तत्रेन्द्रस्य पीतवर्णा वह्नेः   
पिङ्गलवर्णा यमस्य कृष्णवर्णा निर्-ऋतेः श्यामवर्णा वरुणस्य   
श्वेतवर्णा वायोर्धूम्रवर्णाः सोमस्यामलवर्णा ईशानस्य श्वेतवर्णा   
ब्रह्मणो रक्तवर्णा अनन्तस्य श्वेतवर्णाः इति पताकाभिरलङ्कृत्य   
मण्डपाभ्यन्तरं   
सुश्वेतवितानपुष्पमालाभिरलङ्कृत्याम्राश्वत्थदलग्रथितदर्भरज्जुरूप-  
वन्दनमालया मण्डपमन्तर्बहिश्च परिवेष्ट्य स्तम्भान् दुकूलेन   
संवेष्ट्य तन्मध्यस्तम्भचतुष्टयमध्यगते चतुरस्ररूपे   
मध्यखण्डेऽपक्वेष्टकादिभिः स्निग्धमृद्भिर्वा चतुरस्रां   
दर्पणोदरनिभपार्श्व चतुष्टयमध्यप्रदेशां समतलां   
वेद्यायामस्यैकादशांशेन नवमांशेन सप्तमांशेन   
पञ्चमांशेन चतुर्थांशेन तृतीयांशेन वा समुन्नतां   
हस्तमात्रोन्नतां वा वेदीं विदध्यात् । तदुक्तं तन्त्रान्तरे उच्छ्रायाऽस्या   
ईशनवसप्तेष्वब्धित्रिभागकैरिति ॥ कपिलपञ्चरात्रे :  
  
चतुर्थांशोच्छ्रितस्तस्यास्त्रिपञ्चसप्तमोऽपि वा ।  
नवैकादशभागैस्तामिष्टकाभिः प्रकल्पयेत् ॥ १ ॥  
  
इति । तन्त्रराजे विदध्यान्मध्यतो वेदीं करमात्रसमुन्नताम् इति । शारदायाम् -    
  
नक्षत्रग्रहवाराणामनुकूले शुभेऽहनि ।  
ततो भूमितले शुद्ध तुषाङ्गारविवर्जिते ॥ १ ॥  
  
पुण्याहं वाचयित्वा तु मण्डपं रचयेच्छुभम् ।  
पञ्चिभः सप्तभिर्हस्तैर्नवभिर्वा मितान्तरम् ॥ २ ॥  
  
षोडशस्तम्भसंयुक्तं चत्वारस्तेषु मध्यगाः ।  
अष्टहस्तसमुच्छ्रायाः संस्थाप्या द्वादशाभितः ॥ ३ ॥  
  
पञ्चहस्तप्रमाणास्ते निश्छिद्रा ऋजवः शुभाः ।  
तत्पञ्चमांशं निखनेन्मेदिन्यां तन्त्रवित्तमः ॥ ४ ॥  
  
नारिकेलदलैर्वंशैश्छादयेत् तत्समन्ततः ।  
द्वारेषु तोरणानि स्युः क्रमात् क्षीरमहीरुहाम् ॥ ५ ॥  
  
स्तम्भोच्छ्रायः स्मृतस्तेषां सप्तहस्तैः पृथक्पृथक् ।  
दशाङ्गुलप्रमाणेन तत्परीणाह ईरितः ॥ ६ ॥  
  
तिर्यक्फलकमानं स्यात् स्तम्भानां मध्यमानतः ।  
शूलानि कल्पयेन्मध्ये तोरणे हस्तमानतः ॥ ७ ॥  
  
दिक्षु ध्वजान्निबध्नीयाल्लोकपालसमप्रभान् ।  
वितानदर्भमालाद्यैरलङ्कुर्वीत मण्डपम् ॥ ८ ॥  
  
तत्त्रिभागमिते क्षेत्रेऽरत्निमात्रसमुन्नताम् ।  
चतुरस्रां ततो वेदीं मण्डलाय प्रकल्पयेत् ॥ ९ ॥  
  
इति मण्डपनिर्माणविधिः ॥ अत्र कनिष्ठमण्डपेषु दशहस्तमण्डपेऽपि   
मध्यत्र्यंशाधिकत्रिकरायता वेदी कुण्डवेद्योरन्तरालमुभयतः   
पदद्वयमात्रं तद्बहिरुभयतः   
कण्ठमेखलासहितकुण्डद्वयव्याप्तभूमिश्चतुर्हस्तमिता   
तद्बहिःपार्श्वद्वयेऽपि कुम्भस्थापनार्थं   
  
प्। २३०) हस्तद्वयमितिसमस्तमण्डपभूमिर्व्याप्ता । अतः परमाचार्य-  
ऋत्विक्सदस्याद्युपवेशनस्थानमपि न लभ्यते इति नायं पक्षःसमीचीनः ।   
तस्मादयं पक्षस्त्वैकैककुण्डैकमेखलादिसङ्क्षेपचिकीर्षायामेतावता   
चारितार्थ्यात्तत्तद्विषय इति ज्ञेयः । इत्थं मण्डपं विधाय तस्मिन्   
पूर्वाद्यष्टदिक्षु   
चतुरस्रयोन्यर्धचन्द्रत्रिकोणवृत्तषट्कोणपद्माष्टाम्नाख्यान्यष्टौ   
कुण्डानि कुर्यात् ॥  
  
तत्रादौ चतुरस्रकुण्डनिर्माणप्रकारमाह शारदायाम् -  
  
प्राक्प्रोक्ते मण्डपे विद्वान् वेदिकाया बहिस्त्रिधा ।  
क्षेत्रं विभज्य मध्येऽंशे पूर्वादि परिकल्पयेत् ॥ १ ॥  
  
अष्टास्वाशासु कुण्डानि रम्याकाराण्यनुक्रमात् ।  
चतुरस्रं योनिमर्धचन्द्रं त्र्यस्रं च वर्तुलम् ॥ २ ॥  
  
षडस्रं पङ्कजाकारमष्टास्रं तानि नामतः ।  
आचार्यकुण्डं मध्ये स्याद् गौरीपतिमहेन्द्रयोः ॥ ३ ॥  
  
हस्तमानमितां भूमिं पूर्ववत्परिसूत्रयेत् ।  
समन्तात् कुण्डमेतत् स्याच्चतुरस्रं शुभावहम् ॥ ४ ॥  
  
चतुर्विंशत्यङ्गुलाढ्यं हस्तं तन्त्रविदो विदुः ।  
चतुरस्रीकृतं क्षेत्रं पञ्चधा विभजेत् सुधीः ॥ ५ ॥  
  
न्यसेत् पुरस्तादेकांशं कोणार्धार्धप्रमाणतः ।  
भ्रामयेत् कोणमानेन तदान्यदपि मन्त्रवित् ॥ ६ ॥  
  
सूत्रयुग्मं ततो दद्यात् कुण्डं योनिनिभं भवेत् ।  
चतुरस्रीकृतं क्षेत्रं दशधा विभजेत् पुनः ॥ ७ ॥  
  
एकमेकं त्यजेदंशमध ऊर्ध्वं च तन्त्रवित् ।  
ज्यासूत्रं पातयेदग्रे तन्मानाद्भ्रामयेत् ततः ॥ ८ ॥  
  
अर्धचन्द्रनिभं कुण्डं रमणीयमिदं भवेत् ।  
चतुर्धा भेदिते क्षेत्रे न्यसेदुभयपार्श्वयोः ॥ ९ ॥  
  
एकैकमंशं तन्मानादग्रतो लाञ्छयेत्ततः ।  
सूत्रत्रयमधः कुर्यात् त्र्यस्रं कुण्डमुदाहृतम् ॥ १० ॥  
  
अष्टादशांशे क्षेत्रेऽंशे न्यसेदेकं बहिर्बुधः ।  
भ्रामयेत्तेन मानेन वृत्तं कुण्डमनुत्तमम् ॥ ११ ॥  
  
अष्टधा विभजेत् क्षेत्रं मध्यसूत्रस्य पार्श्वयोः ।  
भागं न्यसेदेकमेकं मानेनानेन मध्यतः ॥ १२ ॥  
  
कुर्यात् पार्श्वयुगे मत्स्यचतुष्क तन्त्रवित्तमः ।  
सूत्रषट्कं ततो दद्यात् षडस्रं कुण्डमुत्तमम् ॥ १३ ॥  
  
चतुरस्रीकृतं क्षेत्रं विभज्याष्टादशांशतः ।  
एकभागं बहिर्न्यस्य भ्रामयेत्तेन वर्तुलम् ॥ १४ ॥  
  
वृत्तादि कर्णिकादीनां बहिस्त्रीणि प्रकल्पयेत् ।  
पद्मकुण्डमिदं प्रोक्तं विलोचनमनोहरम् ॥ १५ ॥  
  
पूर्वोक्तं विभजेत् क्षेत्रं चतुर्विंशतिभागतः ।  
भागमेकं बहिर्न्यस्य चतुरस्रं प्रकल्पयेत् ॥ १६ ॥  
  
अंसयोश्चतुरस्रस्य कोणार्धार्धप्रमाणतः ।  
बाह्यस्य चतुरस्रस्य कोणाभ्यां परिलाञ्छयेत् ॥ १७ ॥  
  
दिशं प्रति यथान्यायमष्टौ सूत्राणि पातयेत् ।  
अष्टास्रं कुण्डमेतद्धि तन्त्रविद्भिरुदीरितम् ॥ १८ ॥  
  
इति । श्रीतन्त्रराजे (२९ प० २६ श्लो)  
  
प्राक्प्रत्यक्सूत्रमास्फाल्य तन्मध्ये चिह्नकल्पनम् ।  
कृत्वा तत्पूर्वतः पश्चाद्द्वादशाङ्गुलमानतः ॥ १ ॥  
  
ततस्तदग्राण्यालम्ब्य मध्यचिह्नस्य मानतः ।  
कुर्याद्धंसपदं कोष्ठान्यभितस्तेषु पातयेत् ॥ २ ॥  
  
परं प्रमृज्य तत्रापि विदध्याचिह्नयुग्मकम् ।  
प्राक्प्रत्यक्चिह्नमानेन तयोरेवावलम्बतः ॥ ३ ॥  
  
दक्षिणोत्तरतो हंसपदे कृत्वा तयोस्ततः ।  
प्रसार्य सूत्रं तस्यापि मार्जयित्वोक्तमानतः ॥ ४ ॥  
  
चतुष्टयं तु सूत्राणां चतुरस्रं भवेत्समम् ।  
  
इति ॥ अथैतत्कुण्डरचनाप्रकारः - तत्र वेद्याः पूर्वभागे   
मुष्ट्यङ्गुलमानेन हस्तमात्रां भुवं परित्यज्य प्राक्कल्पितदिक्क्रमेण   
प्राक्प्रत्यगायतं सूत्रमास्फाल्य तन्मध्ये चिह्नं कृत्वा   
तच्चिह्नात्पूर्वतः पश्चिमतश्च मुष्ट्यङ्गुलैर्द्वादशमानेन चिह्नं कृत्वा   
तत्तदधिकांशं मार्जयित्वा तच्चिह्नद्वयावष्टम्भेन तत्सूत्रार्धात्   
किञ्चिदधिकमानभ्रमेण पूर्वापरतः किञ्चिदन्योन्यसंश्लिष्टं   
वृत्तद्वयं विधाय तयोर्दक्षिणोत्तरसन्दंशरूपहंसपदद्वयप्रापि   
प्राक्प्रत्यक्ब्रह्मसूत्रमध्यगतहंसपदभेदं दक्षिणोत्तरं   
सूत्रमास्फाल्य तत्रापि मध्यचिह्नाद्द्वादशाङ्गुलमानेन दक्षिणोत्तरं   
चिह्नद्वयं विधाय तत्तदधिकांशं मार्जयित्वा   
तत्सूत्राग्रचतुष्टयावलम्बेन द्वादशाङ्गुलमानेन चतुर्ष्वपि कोणेषु   
हंसपदं विधाय तत्तदग्रात्तत्तद्धंसपदप्रापिप्राक्प्रत्यक्सूत्रद्वयं   
दक्षिणोत्तरं सूत्रद्वयं च सम्भूय सूत्रचतुष्टयमास्फाल्य चतुरस्रं   
कुर्यात् । ततस्तत्प्राक्प्रत्यगायतब्रह्मसूत्रमाननिम्नं समचतुरस्रं तत्र   
खातं कृत्वा तत्परितः कुण्डमानस्य चतुर्विंशांशमितां भुवं   
परित्यज्य तद्बहिर्द्वादशाङ्गुलविस्तरां चतुरङ्गुलोत्सेधां मेखलां   
कृत्वा तदुपरि बाह्ये परितश्चतुरङ्गुलमानं त्यक्त्वाष्टाङ्गुलविस्तरां   
चतुरङ्गुलोन्नतां द्वितीयां मेखलां कृत्वा तदुपरि बाह्ये चतुरङ्गुलं   
त्यक्त्वा विस्तारोत्सेधाभ्यां चतुरङ्गुलमितां तृतीयां मेखलां कुर्यात् ।   
एवं कृते प्रथमा मेखलां द्वादशाङ्गुलोन्नता चतुरङ्गुलविस्तृता   
द्वितीयाष्टाङ्गुलोन्नता चतुरङ्गुलविस्तृता तृतीया चतुरङ्गुलोन्नता   
चतुरङ्गुलविस्तृता च भवतीति । अत्र केचित् प्रथमा मेखला चतुरङ्गुलविस्तृता   
नवाङ्गुलोन्नता द्वितीया तु त्र्यङ्गुलविस्तृता पञ्चाङ्गुलोन्नता तृतीया तु   
द्व्यङ्गुलविस्तृता द्व्यङ्गुलोन्नतेति मेखलामानमाहुः । एतन्मेखलया सह   
हस्तमात्रखातपक्षे ज्ञेयम् तत्र पञ्चदशाङ्गुलनिम्नखातस्यैव   
विश्वकर्मणोक्तत्वात् तदूर्ध्वे नवाङ्गुलोच्छ्रायस्यैवावश्यकत्वात् ।   
हस्तमात्रखातपक्षे तु - सर्वेषां मेखलामानं वितस्त्यष्टतदर्धकैः ।   
विस्तारोत्सेधयोः कुर्यात् इति तन्त्रराजवचनात् ।  
  
सत्त्वपूर्वकगुणान्विताः क्रमाद् द्वादशाष्टचतुरङ्गुलोच्छ्रिताः ।  
सर्वतोऽङ्गुलचतुष्कविस्तृता मेखलाः सकलसिद्धिदा मताः ॥ १ ॥ (५ - ३३)  
  
इति प्रपञ्चसारवचनाच्चा पूर्वोक्त एव पक्षः समीचीन इति ॥ ततः   
सर्वबाह्यस्थमेखलाया बहिश्चतुरङ्गुलायामविस्तारोत्सेधं चतुरस्रं   
पीठं मृदा कृत्वा तदुपरि   
निहितमूलद्वादशाङ्गुलदीर्घोत्तरोत्तरहीनपरिणाहमध्यमेखलासंलग्न  
रन्ध्रनालयुतां मूले कुम्भद्वययुक्तां मध्ये   
सगर्भामुपरितनमेखलोपरिगतामष्टाङ्गुलमानमूलां   
तत्प्रदेशादुभयपार्श्वतः क्रमेण सङ्कुचितामेकाङ्गुलविस्ताराग्रां   
द्वादशाङ्गुलमानायामामेकाङ्गुलोत्सेधमेखलायुक्तामश्वत्थपत्रा-  
कारां मूलात्किञ्चित् क्रमान्निम्नामीषत्कुण्डप्रविष्टाग्रां योनिं कुर्यात् ।   
अथ कुण्डमध्यस्थहंसपदावलम्बेन प्रतिदिशं चतुरङ्गुलमानेन   
वृत्तं निष्पाद्य तद्बहिः पुनः षडङ्गुलमानेन च वृत्तं कृत्वा तद्वृत्तं   
कर्णिकां च परिकल्प्य वृत्तद्वयान्तरालवीथ्यामष्टदलानि कृत्वा   
षडङ्गुलोच्चनाभिं कुर्यात् ॥ इति चतुरस्रकुण्डनिर्माणविधिः ॥  
  
अथ योनिकुण्डमाह तन्त्रराजे -  
  
तन्मध्यपञ्चमांशेन विकास्य ब्रह्मसूत्रकम् ।  
पूर्वतः पश्चिमद्वन्द्वकोष्ठयोर्मध्यदेशतः ॥ १ ॥  
  
तत्कोणमानेन तथा भ्रामयेत्पश्चिमाग्रकात् ।  
उत्तराग्रावधि तथा दक्षिणाग्रावधि प्रिये ॥ २ ॥  
  
तन्मध्यतिर्यक्सूत्राग्रद्वयावष्टम्भतस्तथा ।  
विकासितब्रह्मसूत्रावधि सूत्रद्वयं भवेत् ॥ ३ ॥  
  
योनिकुण्डमिदं भद्रे स्याच्चतुर्षूभयात्मसु ।  
तस्मिन्नेवान्यकुण्डानि वदामि सममानतः ॥ ४ ॥  
  
चतुरस्राभितो या तु त्याज्या भूः सान्यतः स्थिता ।  
लभ्यते सर्वकुण्डेषु तेन सर्वाणि सर्वतः ॥ ५ ॥  
  
तत्समान्येव जायन्ते षणवत्यङ्गुलात्मना ।  
  
इति ॥ अथैतत्कुण्डरचनाप्रकारः तत्र प्राग्वत् चतुरस्रं निर्माय   
चतुष्कोष्ठयुतस्य ब्रह्मसूत्रस्य तन्मानपञ्चमांशेन पूर्वस्यां दिशि   
वर्द्धयित्वा तत्कोष्ठचतुष्टयात्मकचतुरस्रस्य   
पश्चिमभागस्थदक्षिणोत्तरकोष्ठयोर्निर्-ऋत्यादीशानान्तमाग्नेया   
दिवायव्यान्तं चतुष्कोणसूत्रद्वयास्फालनेन   
लक्षितसूत्रद्वयसम्पातनविदितमध्यदेशावष्टम्भतस्तत्कोणवधिमाने-  
नोत्तरकोष्ठे   
प्राक्प्रत्यग्ब्रह्मसूत्रपश्चिमाग्रादिदक्षिणोत्तरतिर्यक्सूत्रोत्तराग्रावधि   
तद्दक्षिणकोष्ठे तत्सूत्रपश्चिमाग्रादि तत्तिर्यक्सूत्रदक्षिणाग्रावधि   
भ्रमादर्धचन्द्रद्वयमुत्पाद्य तन्मध्यतिर्यक्सूत्राग्रमारभ्य   
प्राक्प्रसारितब्रह्मसूत्राग्रावधि सूत्रद्वयास्फालनेन योन्याकारं   
क्षेत्रं परिकल्प्य तद्बहिश्च कण्ठमेखलयोर्यथोक्तमानेनोक्तयुक्त्या   
योनिमण्डलद्वयं निष्पाद्य प्राग्वत् खातं कृत्वा योन्याकारमेव   
कण्ठमेखलादि कल्पयेदिति कुण्डानां यादृशं रूपं मेखलानां च   
तादृशम् । कुर्यात्सर्वेषु कुण्डेषु इति कुलप्रकाशवचनात् ॥  
  
अथार्धचन्द्राकारकुण्डमाह तन्त्रराजे -  
  
तन्मध्यदशमांशं तु परित्यज्याध ऊर्ध्वतः ।  
शेषांशांशकमानेन तन्मध्याद्भ्रामयेत् तथा ॥ १ ॥  
  
अर्धचन्द्राकृतिर्येन भवेत् कुण्डं तदीरितम् ।  
  
प्। २३२) इति ॥ अथैतत्कुण्डरचनाप्रकारः - तत्र प्राग्वत् चतुरस्रं निर्माय   
तद्विष्कम्भमानं दशधा विभज्य तेष्वेकैकांशं प्राक्पश्चिमयोः   
परित्यज्य चिह्नद्वयं कृत्वा तत्पश्चिमचिह्नात् दक्षिणोत्तरायतं तिर्यक्सूत्रं   
तच्चतुरस्राद्बहिरप्यंशत्रयमानेन दक्षिणोत्तरयोर्वर्द्धयित्वा   
तदग्रद्वयावधि तत्कल्पितपश्चिमब्रह्मसूत्रसन्धिमध्यावलम्बनेन   
वार्धचन्द्रनिभं मण्डलद्वयं कृत्वा   
प्राग्रेखामध्यगतब्रह्मसूत्रसन्धिमारभ्याष्टांशमानसूत्र-  
भ्रमादर्धचन्द्राकारं कुण्डं भवेत् । इत्यर्धचन्द्राकारं कुण्डं   
निर्माय तद्बहिरप्युक्तयुक्त्वा एकाङ्गुलमानेन द्वादशाङ्गुलमानेन   
वार्धचन्द्रनिभं मण्डलद्वयं कृत्वा प्रथमकृतमण्डलमध्ये   
हस्तमात्रं निम्नः खातं कृत्वा बहिः कण्ठस्थानं परित्यज्य   
प्राग्वन्मेखेलादिकं कुर्यादिति ॥  
  
अथ त्रिकोणकुण्डमाह तत्रैव -  
  
तस्यैव षष्ठमंशं तु पार्श्वयोस्तु विकासयेत् ।  
प्रत्येकं पश्चिमं सूत्रं तन्मानेनाथ सूत्रयोः ॥ १ ॥  
  
विन्यासाद्ब्रह्मसूत्रान्तं तद्द्वयाग्रावलम्बनात् ।  
कुण्डं त्रिकोणमुदितम् ।  
  
इति ॥ अथैतत्कुण्डरचनाप्रकारः - तत्र प्राग्वच्चतुरस्रं कृत्वा   
तद्ब्रह्मसूत्रस्य प्रागग्रं बहिर्गत्या प्रसार्य तच्चतुरस्रविष्कम्भमानं   
षोढा विभज्य तेष्।वेकैकांशेन पश्चिमतिर्यक्सूत्राग्रद्वयं   
पार्श्वद्वयेऽपि बहिः प्रसार्य तदग्रद्वयात् तत्सूत्रमानोपेतसूत्रद्वयस्य   
प्राक्प्रसारितब्रह्मसूत्रस्य च यत्र सम्पातस्तदवध्यास्फाल्य   
त्रिकोणकुण्डं परिकल्प्य तद्बहिरेकांशमानेन   
तद्बहिर्द्वान्दशांशमानेनोक्तयुक्त्या त्रिकोणद्वयं निष्पाद्य   
खातकण्ठमेखलादि प्राग्वत्कल्पयेदिति ॥  
  
अथ वृत्तकुण्डमाह तत्रैव -  
  
तन्मध्याष्टादशांशेन प्राक्सूत्राग्रं विकासयेत् ।  
तिर्यक्सूत्राद्बहिस्तेन मानेन भ्रमयेत्तथा ॥ १ ॥  
  
मध्यचिह्नावलम्बेन तद्भवेद्वृत्तमण्डलम् ।  
  
इति ॥ अथैतत्कुण्डरचनाप्रकारः - तत्र प्राग्वत् चतुरस्रं क्षेत्रं साधयित्वा   
तन्मध्ये विष्कम्भमानमष्टादशधा विभज्य   
तेष्वेकांशमानतश्चतुरस्राद्बहिर्ब्रह्मसूत्रस्थप्रागग्रं विस्तार्य   
मध्यचिह्नमवलम्ब्य विस्तारितब्रह्मसूत्राग्रमानेन परितो भ्रमेण वृत्तं   
निष्पाद्य तद्बहिः पुनश्चतुरस्रस्य चतुर्विंशमानेन कण्ठार्थं वृत्तं   
कृत्वा तद्बहिः पुनर्द्वादशाङ्गुलमानेन वृत्तान्तरं निष्पाद्य   
प्रथमकृतवृत्तमध्ये हस्तमात्रं निम्नं खातं कृत्वा   
कण्ठवृत्ताद्बहिर्द्वादशाङ्गुलान्तरालं वीथ्यां प्राग्वन्मेखलात्रयं   
योन्यादिकं रचयेदिति ॥ अथ वृत्तकुण्डे योनिर्नास्तीति कश्चित् तन्न योनिकुण्डे   
योनिः पद्मकुण्डे नाभिश्च नास्तीति तान्त्रिकसिद्धान्तः ॥  
  
अथ सडस्रकुण्डमाह तत्रैव -  
  
तन्मध्यषोडशांशेन विकास्य ब्रह्मसूत्रकम् ।  
तेन मानेन च तथा कृत्वा वृत्तमतिस्फुटम् ॥ १ ॥  
  
तद्वृत्ते वृत्तमध्यस्य कुर्यादर्धेन लाञ्छनम् ।  
तत्र षट्सूत्रपातेन भवेत् कुण्डं षडस्रकम् ॥ २ ॥  
  
इति ॥ अथैतत्कुण्डरचनाप्रकारः - तत्र प्राग्वत्चतुरस्रं विधाय   
तन्मध्यमानं षोडशधा विभज्य तेष्वेकांशमानेन ब्रह्मसूत्रस्य   
प्रागग्रं विकाश्य तन्मानेन चतुरस्रतन्मध्स्थहंसपदमध्यावलम्बेन   
भ्रमाद्वृत्तं निष्पाद्य तन्मध्यविष्कम्भमानार्धेन   
तन्मध्यतिर्यक्सूत्रदक्षिणाग्रादिपरितोवृत्ते चिह्नषट्कं विधाय तत्र चिह्नात्   
चिह्नं ज्यारूपं सूत्रषट्कमास्फाल्य तत्तच्चापरूपवृत्तखण्डमार्जनेन   
षट्कोणकुण्डक्षेत्रं निष्पाद्य तद्बहिरेकांशतो   
द्वादशांशतश्चोक्तयुक्त्या षट्कोणद्वयं निष्पाद्य खातादीनि प्राग्वत्   
कल्पयेदिति ॥  
  
अथ पद्मकुण्डमाह लक्षणसङ्ग्रहे -  
  
चतुरस्रीकृतं क्षेत्रं विभजेदष्टधाम्बिके ।  
अष्टमांशप्रमाणेन कर्कटेन तु मध्यतः ॥ १ ॥  
  
वर्तुलं भ्रामयेत्सेयं कर्णिका केसराः पुनः ।  
अष्टमांशद्वयेनैव मध्यतो वर्तुलं भवेत् ॥ २ ॥  
  
तृतीयेनाष्टमांशेन पत्राणां मध्यभूर्मता ।  
चतुर्थं तु भवेत् क्षेत्रं व्यासतुल्येन च भ्रमात् ॥ ३ ॥  
  
चतुर्विंशतिधा भक्त्वा ब्रह्मसूत्रं वरानने ।  
तस्यैकं भागमादाय भक्त्वा षोडशधा पुनः ॥ ४ ॥  
  
पञ्चभिः षोडशैर्भागैर्न्यूनं पञ्चकमष्टकम् ।  
भागमादाय तद्बाह्ये पञ्चमं मण्डलं शिवे ॥ ५ ॥  
  
प्। २३३) मध्यतो भ्रामयेत् सर्वैः पत्राणामग्रभूर्मता ।  
शास्त्रोक्तविधिना देवि ततः पद्मं समालिखेत् ॥ ६ ॥  
  
वाह्यवृत्तान्तरालं यत्तन्मानं केसराग्रतः ।  
तन्मानं कर्कटं कृत्वा केसराग्रे विधाय च ॥ ७ ॥  
  
गुरूपदिष्टमार्गेण षोडशार्धनिशाकरान् ।  
लिखित्वा कृतिहस्तेन पत्राग्राणि समालिखेत् ॥ ८ ॥  
  
कर्णिकाव्यासमानेन परित्यज्य तदुच्चताम् ।  
लिखेनेदवशिष्टं तु केसराणां च मण्डलम् ॥ ९ ॥  
  
खनेदन्तस्तथाकारं कुर्वन् पत्रभुवं खनेत् ।  
पत्राकारा यथा सम्यग्जायन्ते परमेश्वरि ॥ १० ॥  
  
पद्मकुण्डमिति प्रोक्तम् ।  
  
इति ॥ अथैतत्कुण्डरचनाप्रकारः - तत्र प्राग्वच्चतुरस्रीकृतं क्षेत्रमष्टधा   
विभज्य तन्मध्यचिह्नावलम्बेन परितस्तेष्वेकांशमानेन कर्णिकार्थं   
वृत्तं निष्पाद्य तद्बहिरप्यंशद्वयमानेन केसरार्थं वृत्तं कृत्वा   
तद्बहिरप्यंशत्रयमानेन तद्दलार्थं वृत्तं विरच्य   
तद्बहिरप्यंशचतुष्टयमानेन वृत्तं भ्रामयित्वा तद्बहिरपि   
सार्घषड्यवमानेन चतुरस्रक्षेत्राद्बहिः वृत्तमेकं भ्रामयेदिति   
वृत्तपञ्चकं कृत्वा द्वितीयवृत्तपञ्चमवृत्तयोरन्तरालमानकर्कटेन   
केसरवृत्ताग्रात् सर्वबाह्यवृत्तस्पृष्टसृङ्गद्वयाग्रकान्   
षोडशार्धचन्द्रान्निष्पाद्य साग्राण्यष्टदलानि कृत्वा   
तन्मध्यकर्णिकावृत्तं विहाय केसराणि कर्णिकां परितः प्रकाशयत्   
केसरवृत्तं दलमध्यवृत्तं च सम्यक् खनित्वा   
चतुर्थपञ्चमवृत्तयोर्दलानि साग्राणि यथा भवन्ति चतुरस्रकुण्डस्य   
विस्तारायामखातसमानक्षेत्रफलवत् क्षेत्रफलं च यथा भवति तथा   
गुरूक्तयुक्त्या खननं विधाय बहिः पद्माकारेणैव कण्ठमेखलादिकं   
कुर्यादिति ॥  
  
अथाष्टास्रकुण्डमाह तन्त्रराजे -  
  
तन्मध्यस्य चतुर्विंशमाने बाह्येऽपि पूर्ववत् ।  
विधाय चतुरस्र तु पूर्वकोणार्धमानतः ॥ १ ॥  
  
कोणादभित एवास्य कृत्वा चिह्नानि चाष्ट वै ।  
तेषु चिह्नेषु कृत्वाष्टसूत्राणि परितः शिवे ॥ २ ॥  
  
कुर्यादष्टास्रकं कुण्डम् इति ॥ अथैतत्कुण्डरचनाप्रकारः - तत्र   
प्राग्वच्चतुरस्रं विधाय तन्मध्यसूत्रमानं चतुर्विंशतिधा विभज्य   
तेष्वेकांशमानं तद्बहिः प्रतिदिशं प्रसारितसूत्राग्रे   
पूर्ववच्चतुरस्रं प्रोक्तक्रमेण विधाय तत्र   
पूर्वचतुरस्रस्थकोणसूयस्यार्धमानेन बाह्यचतुरस्रे   
कोणचतुष्टयव्यत्यासावष्टम्भादुभयतः प्रतिरेखं चिह्नद्वयं   
क्रमात्सम्भूयाष्टचिह्नानि कृत्वा चिह्नात् चिह्नं   
प्राग्वत्सूत्राष्टकमास्फाल्य तद्बहिर्गतकोणमार्जनादष्टास्रं कुण्डं   
भवति । इत्थमष्टास्रकुण्डक्षेत्रं परिकल्प्य खातकण्ठमेखलादिकं   
यथावत्कुर्यादिति दीक्षायामष्टौ कुण्डानि कार्याणि ॥  
  
अथ प्रसक्त्या काम्यहोमार्थं पञ्चास्रसप्तास्रकुण्डयोरपि लक्षणमुच्यते   
।  
तत्रादौ पञ्चास्रकुण्डमाह तत्रैव -  
  
तन्मध्यसप्तमांएशेन ब्रह्मसूत्रं विकास्य तत् ।  
मानेन परितो भ्रान्त्या कृत्वा वृत्तं यथा ततः ॥ १ ॥  
  
तत्त्र्यंशमानात् तद्वृत्ते कृत्वा चिह्नानि तत्र वै ।  
पातयेत् पञ्च सूत्राणि तत् स्यात्पञ्चास्रकुण्डकम् ॥ २ ॥  
  
इति ॥ अथैत्कुण्डरचनाप्रकारः - तत्र प्राग्वच्चतुरस्रक्षेत्रं कृत्वा   
तन्मध्यमानस्य सप्तमांशेन ब्रह्मसूत्रस्य प्रागग्रं बहिर्विकाश्य   
तन्मानेन तच्चतुरस्रमध्यस्थहंसपदावलम्बनेन भ्रमाद् वृत्तं   
निष्पाद्य तच्चतुरस्रमध्यसूत्रं चतुर्धा कृत्वा तेष्वंशत्रयेण   
अंशत्रयेण तद्वृत्ते ब्रह्मसूत्रप्रागग्रादिपरितः पञ्च चिह्नानि विधाय   
तत्र चिह्नात् चिह्नं ज्यारूपाणि पञ्चसूत्राण्यास्फाल्य   
तत्तच्चाप(रूप)वृत्तखण्डमार्जनात् पञ्चास्रकुण्डं भवति । इत्थं   
पञ्चास्रकुण्डक्षेत्रं परिकल्प्य तद्बहिरपि प्रोक्तयुक्त्या   
कण्ठमेखलार्थं पञ्चास्रद्वयं परिकल्प्य खातादिकं कुर्यादिति ॥  
  
अथ सप्तास्रकुण्डमाह तत्रैव -  
  
तन्मध्यदशमांशेन विकाश्य ब्रह्मसूत्रकम् ।  
तेन मानेन सम्भ्रान्त्या कृत्वा वृत्तं तथा ततः ॥ १ ॥  
  
तच्चतुष्षष्टिभागेषु त्रयस्त्रिंशांशमानतः ।  
वृत्ते विधाय चिह्नानि सप्त सूत्राणि पातयेत् ॥ २ ॥  
  
प्। २३४) तत्सप्तास्रं भवेत्कुण्डम् इति ॥ अथैतत्कुण्डरचनाप्रकारः - तत्र   
प्राग्वत्समचतुरस्रं कृत्वा तन्मध्यमानं दशधा विभज्य   
तेष्वेकांशमानेन ब्रह्मसूत्रं बहिर्विकाश्य तन्मानेन   
तच्च्तुरस्रमध्यस्थहंसपदमवष्टम्य वृत्तं कृत्वा तच्चतुरस्रमध्य   
सूत्रप्रमाणं चतुष्षष्टिधा विभज्य तेषु त्रयस्त्रिंशदंशमानेन   
ब्रह्मसूत्रप्रागग्रादारभ्य वृत्ते सप्त चिह्नानि कृत्वा चिह्नाच्चिह्नं   
ज्यारूपेण सप्त सूत्राण्यास्फाल्य   
तत्तच्चापरूपवृत्तखण्डमार्जनादेतत्सप्तास्रङ्कुण्डं भवेदिति ॥ इति   
दशविधकुण्डनिर्माणप्रकारः । अत्र दीक्षायामष्टौ कुण्डानि   
प्रागाद्यष्टदिक्षु नवममाचार्यकुण्डं चतुरस्रमेवेन्द्रेशानयोर्मध्ये   
कुर्यादिति सम्भूय नव कुण्डाइ कार्याणि । अष्टकुण्डकरणाशक्तौ   
प्रागादिचतुर्दिक्षु चतुरस्रार्धचन्द्रवृत्तपद्माख्यानि चत्वार्येव कुण्डानि   
कुर्यात् । अत्राप्यशक्ताविन्द्रेशानयोर्मध्ये चतुरस्रमाचार्यकुण्डमेकमेव   
कुर्यादिति ॥ अथैतेषां कुण्डानां काम्यहोमेषु कुण्डभेदेन फलभेदः ।   
तत्र कुलप्रकाशतन्त्रे :  
  
चतुरस्रे स्तम्भनं स्यात्सर्वसिद्धिकरं च तत् ।  
भोगाः पुत्रा योनिकुण्डे ह्यर्धचन्द्रं शुभावहम् ॥ १ ॥  
  
मारणे केचिदिच्छन्ति त्रिकोणं द्वेषकारकम् ।  
रिपुघातकरं केचिद्वृत्तं शान्तिकरं जगुः ॥ २ ॥  
  
षट्कोणमुच्चाटमृतिभेदेषु सुविशिष्यते ।  
वृष्टिदं पुष्टिदं वापि पद्मकुण्डं विदुर्बुधाः ॥ ३ ॥  
  
अष्टकोणं तु मुक्तौ स्यादरोगेऽपीति केचन ।  
पञ्चकोणं चाभिचारशमने भूतकृन्तने ॥ ४ ॥  
  
सप्तास्रमेव विज्ञाय काम्यकर्माणि साधयेत् ।  
  
इति ॥ अथ वर्णभेदेन कुण्डभेदः । कुलमूलावतारे -  
  
वर्णनामादितः कुण्डान्युक्तानि क्रमतः शिवे ।  
चतुरस्रं वृत्तमर्धचन्द्रं त्र्यस्रमिति क्रमात् ॥ १ ॥  
  
सर्वेषां चतुरस्रं वा दीक्षायामुत्तमं शिवे ।  
  
इति । अथ वेदिकापरितः कुण्डनिर्माणे विशेषमाह तन्त्रराजे -  
  
कुण्डान्यष्टौ चतुष्कं च तेषां रूपं च नामकम् ।  
निर्माणं सकलं वक्ष्ये यथाविधि तवानघे ॥ १ ॥  
  
तुलाकुलीरमेषाणां मकरस्य च देशतः ।  
विदध्याद्वृत्तकुण्डानि चरराशिचतुष्टये ॥ २ ॥  
  
वृषे सिंहे वृश्चिके च कुम्भे च स्थिरराशिषु ।  
विदध्याच्चतुरस्राणिः ततः कुण्डान्यनुक्रमात् ॥ ३ ॥  
  
मिथुने कन्यकायां च चापे मीने क्रमेण वै ।  
उभयात्मसु कुर्वीत योनिकुण्डानि मङ्गले ॥ ४ ॥  
  
अमङ्गलेषु कुर्वीत चरेष्वर्धशशाङ्ककम् ।  
स्थिरेष्वपि त्रिकोणानि परेषु तु चतुष्टये ॥ ५ ॥  
  
पञ्चास्रं च षडस्रं च सप्तास्रं चाष्टकोणकम् ।  
  
इति ॥ राशिस्थितिमाह तत्रैव -  
  
प्राच्यां मेषवृषौ वह्नौ मिथुनं दक्षिणे तथा ।  
कुलीरसिंहावथ तन्निर्-ऋत्यां कन्यका तथा ॥ १ ॥  
  
तुलाकीटौ पश्चिमतो धनुर्वायौ तु संस्थितम् ।  
नक्रकुम्भावुत्तरतो मीनमीशे तु संस्थितम् ॥ २ ॥  
  
इति ॥ अथ कुण्डस्वरूपं तद्वासना च प्रथमतन्त्रे -  
  
परं शरीरं प्रकृतेः कुण्डरूपं पुरः शिरः ।  
याम्यसौम्यकरौ कुण्डमुदरं पश्चिमे तथा ॥ १ ॥  
  
योनिश्च चरणौ प्रोक्ता सर्वतन्त्रेषु शाम्भवि ।  
  
इति ॥ अथ होमसङ्ख्याभेदेन कुण्डमानभेदस्तत्र लक्षसागरे -  
  
पञ्चाशत्प्रमिते होमे कुण्डं रत्निमितं भवेत् ।  
अरत्निमात्रं तु शते सहस्रमितहोमके ॥ १ ॥  
  
चतुर्विंशत्यगुलाढ्यं द्विहस्तमयुते मतम् ।  
चतुर्हस्तमितं लक्षे षट्करं दशलक्षके ॥ २ ॥  
  
कोटिहोमे चाष्टहस्तं कुण्डं कुर्यान्महेश्वरि ।  
  
इति ॥ प्रकारान्तरं च तत्रैव -  
  
एकलक्षं समारभ्य यावत्स्याद् दशलक्षकम् ।  
तथैकहस्तमारभ्य दशहस्तं विवर्द्धयेत् ॥ १ ॥  
  
कोट्यां दशकरं कुण्डं प्रशस्तं परमेश्वरि ।  
  
प्। २३५) इति ॥ एतत्पत्रपुष्पकेवलधृतहोमेष्विति ज्ञेयम् । तत्रातिविस्तारस्य   
प्रयोजनाभावात् ॥ अथैतेषां द्विहस्तादिकुण्डविशेषाणां   
मानाङ्गुलक्षेत्रफलानि लक्षसागरे -  
  
फलाङ्गुलानि यावन्ति हस्तक्षेत्रे भवन्ति हि ।  
द्विहस्तस्य च कुण्डस्य ततो द्वैगुण्यमिष्यते ॥ १ ॥  
  
हस्तक्षेत्राङ्गुलान्यत्र षट्सप्तत्या सहैव च ।  
शतानि पञ्च विद्यन्ते तन्मूलं ब्रह्मसूत्रकम् ॥ २ ॥  
  
चतुर्विंशत्यङ्गुलानि विदध्याद्विधिवत्पुनः ।  
अङ्गुलानि द्विपञ्चाशदेकादशशतानि च ॥ ३ ॥  
  
तद्बीजं मध्यतो लिक्षाचतुष्कं चार्धसंयुतम् ।  
चतस्रश्च तथा यूका यवाः सप्त तथैव च ॥ ४ ॥  
  
अङ्गुलानि त्रयस्त्रिंशन्मानं सूत्रे तु मध्यमे ।  
सप्तदशशतान्यष्टाविंशतिस्त्वङ्गुलानि च ॥ ५ ॥  
  
क्षेत्रस्य तु त्रिहस्तस्य मानमेतदुदीरितम् ।  
तन्मूलमङ्गुलान्येकचत्वारिंशच्चतुर्यवाः ॥ ६ ॥  
  
यूकाचतुष्टयं किञ्चिन्न्यूनं लिक्षाचतुष्टयम् ।  
चतुरङ्गुलयुक्तानि त्रयोविंशच्छतानि च ॥ ७ ॥  
  
चतुर्हस्तस्य कुण्डस्य मानमेवमुदीरितम् ।  
मूलं तस्याङ्गुलान्यष्टचत्वारिंशन्मितं भवेत् ॥ ८ ॥  
  
ब्रह्मसूत्रं ततः पञ्चहस्तक्षेत्राङ्गुलानि तु ।  
द्विसहस्रं शतान्यष्टावशीतिर्बीजमुच्यते ॥ ९ ॥  
  
षट्पञ्चाशदङ्गुलानि चतुस्त्रिंशच्छतानि च ।  
तन्मूलमष्टपञ्चाशदङ्गुलानि च षड्यवा ॥ १० ॥  
  
किञ्चिद्भागादिकं यूकाद्वयं सप्तकरस्य च ।  
वेदसङ्ख्यासहस्राणि द्वाविंशत्सहितानि च ॥ ११ ॥  
  
मूलं चतुर्यवैः साकं त्रिषष्टिरङ्गुलानि च ।  
ब्रह्मसूत्रं ततश्चाष्टहस्तक्षेत्राङ्गुलानि च ॥ १२ ॥  
  
वेदसङ्ख्यासहस्राणि साष्टानि षट्शतानि च ।  
अङ्गुलानि तथा सप्तषष्टिः सप्त यवाः पुनः ॥ १३ ॥  
  
किञ्चिदूनं मूलमस्य नवहस्तेषु दृश्यते ।  
शतानि त्वेकपञ्चाशच्चतुर्भिरधिकानि च ॥ १४ ॥  
  
अशीतिरङ्गुलान्यत्र क्षेत्रं मानमितं भवेत् ।  
द्वासप्ततिरङ्गुलानि मूलमस्य प्रकीर्तितम् ॥ १५ ॥  
  
पञ्चागुलानि क्षेत्रस्य दशहस्तमितस्य च ।  
सहस्राणीषुसङ्ख्यानि मुनिसङ्ख्यशतानि च ॥ १६ ॥  
  
षष्टिश्च कथितान्यस्य तन्मूलं ब्रह्मसूत्रकम् ।  
वर्धयेत् पञ्चसप्तत्याधिकैः सप्तयवैस्तथा ॥ १७ ॥  
  
अस्याधिकाभ्यां लिक्षाभ्यां साकमेवं प्रकल्पयेत् ।  
अतियत्नं समास्थाय कुण्डान्यारचयेत् सुधीः ॥ १८ ॥  
  
द्विहस्तादिमितानां च निर्माणं दुर्घटं शिवे ।  
  
इति ॥ अतियत्नमिति अत्र त्रसरेण्वादिदशपर्यन्तान् मानभेदान् सम्यग्ज्ञात्वा   
तत्कुण्डविस्तारायामसमाननिम्नखातं यथोक्तमानकण्ठमेखलादिकं   
च कुर्यादित्यर्थः । दुर्घटं चातियत्नसाध्यत्वात् । त्रसरेण्वादिमानभेदास्तु   
लक्षणसङ्ग्रहे :  
  
जालान्तरगते भानौ यत् सूक्ष्मं दृश्यते रजः ।  
प्रथमं तत्प्रमाणानां त्रसरेणुं प्रचक्षते ॥ १ ॥  
  
त्रसरेणुस्तु विज्ञेयो ह्यष्टौ स्युः परमाणवः ।  
त्रसरेणुरष्टगुणौ रथरेणुस्तु संस्मृतः ॥ २ ॥  
  
रथरेणवस्तु ते ह्यष्टौ बालाग्रं तन्मतं बुधैः ।  
बालाग्राण्यष्ट लिक्षा तु यूका लिक्षाष्टकं स्मृतम् ॥ ३ ॥  
  
अष्टौ यूका यवं प्राहुरङ्गुलं तु यवाष्टकम् ।  
रत्निरङ्गुलिपर्वाणां विज्ञेयस्त्वेकविंशतिः ॥ ४ ॥  
  
कर एव कलांशेन हीनोऽरत्निरुदाहृतः ।  
चत्वारि विंशतिश्चैव हस्तः स्यादङ्गुलानि तु ॥ ५ ॥  
  
इति ॥ अथास्य कुण्डविस्तारायामसमाननिम्नखातकरणे मेखलादीनां च   
प्रमाणवचनानि तथा च -  
  
विंशत्या चतुरधिकाभिरङ्गुलीभिः सूत्रेणाप्यथ परिसूत्र्य भूमिभागम्   
।  
ताभिश्च प्रखनतु तावतीभिरेकां त्यक्त्वा चाङ्गुलिमपि मेखलाश्च   
कार्याः ॥ १ ॥  
  
इति प्रपञ्चसारवचनात् ॥ यावान् कुण्डस्य विस्तारः खननं तावदीरितम् । इति   
शारदावचनात् । कुण्डविस्तारवन्निम्नमिति वायवीयसंहितावचनात् ।  
  
चतुरस्रं चतुष्कोष्ठं सूत्रैः कृत्वा यथा पुरा ।  
हस्तमानेन तन्मध्ये तावन्निम्नायतं खनेत् ॥ १ ॥  
  
प्। २३६) इति दिव्यसारस्वतप्रयोगसारवचनात् । चतुर्विंशाङ्गुलायामं   
तावत्खातसमन्वितम् । इति गणेश्वरपरामर्शिनीवचनात् ।   
चतुर्विंशतिसङ्ख्याभिरङ्गुलीभिः सविस्तृतम् । खातं च रचयेत्कुण्डम् इति   
दक्षिणामूर्तिसंहितावचनाच्च कुण्डं विरतारायामसमाननिम्नखातं   
कर्तव्यमिति सिद्धान्तः ॥ अत्र केचित् - हस्तमात्रं खनेत् तिर्यगूर्ध्वमेखलया   
सह । इति होमसारवचनात् । पञ्चत्रिमेखलोच्छ्रायं ज्ञात्वा शेषमधः   
खनेत् । इति प्रतिष्ठासारसङ्ग्रहवचनात् । व्यासात् खातकरः प्रोक्तो   
निम्नस्तिथ्यङ्गुलेन तु । इति विश्वकर्मवचनात् । कुण्डं निजाङ्गुले   
तिर्यगूर्ध्वमेखलया सह । इति प्रथमतन्त्रे वचनात् । खातं   
कुण्डप्रमाणं स्यादूर्ध्वमेखलया सह । इति सिद्धान्तशेखरवचनाच्च   
मेखलया सह हस्तमानं खातं वदन्ति एतन्न रम्यं   
मेखलयानुगमनेन खातस्याप्यनुगमनप्रसङ्गात् । खातं   
कुण्डायतेस्तुल्यमङ्गत्वं तस्य कीर्तितम् । सन्निपत्योपकारेण   
मेखलादेर्विंशिष्यते ॥ इति योगिनीहृदयवचनात् सन्निपत्योपकारस्य   
खातस्यारादुपकाराङ्गमेखलया सह निर्वाहानौचित्यात् तथोक्तपक्षस्यैव   
नियुक्तत्वात् ॥ किञ्च :  
  
मध्यमाङ्गुलिमध्यस्थपर्वणः परिणाहतः ।  
तृतीयांशो भवेदत्र तन्त्रे सर्वत्र चाङ्गुलिः ॥ १ ॥  
  
तैश्चतुर्भिर्भवेन्मुष्टिर्वितस्तिस्तत्त्रिभिर्गुणैः ।  
अरत्निस्तद्द्वयेन स्याद्धस्तस्तद्द्वयतः शिवे ॥ २ ॥  
  
तद्द्वयं तु भवेद्व्यामस्तन्माना स्यान्नरोन्नतिः ।  
षण्णवत्यङ्गुला सा स्यात् तन्मानैः कुण्डकल्पनम् ॥ ३ ॥  
  
इति श्रीतन्त्रराजवचनात् कुण्डस्य   
षण्णवत्यङ्गुलायामविस्तारस्यावश्यकत्वात् पञ्चदशाङ्गुलखातपक्षे   
खातमध्यादारभ्य मेखलोर्ध्वपर्यन्तस्य द्वादश पञ्चदश नवेति   
षट्त्रिंशदङ्गुलमात्रदर्शनात् तस्य पार्श्वद्वयेऽपि द्वैगुण्येन   
द्वासप्तत्यङ्गुलमात्रया चतुर्विंशत्यङ्गुलस्य तृतीयांशस्य न्यूनत्वाद्   
द्वादशाङ्गुलोच्चमेखलासहितहस्तमात्रखाते तु पार्श्वद्वयेऽपि   
मध्यप्रदेशाद् द्वादश चतुर्विंशतिर्द्वादशेति   
गणनयाष्टाचत्वारिंशद्द्वैगुण्येन षण्णवतिरिति   
प्रोक्तसङ्ख्यापरिपूर्णत्वात्   
हस्तमात्रखातयुक्तद्वादशाङ्गुलोच्चमेखलापक्ष एव श्रेयानिति ।   
एकाङ्गुलविस्तारस्य कण्ठस्य विद्यमानत्वात् पार्श्वद्वयेऽपि तद्ग्रहणेन   
द्व्यङ्गुलविस्ताराधिक्यात् षण्णवत्यङ्गुलायामत्वं   
कुण्डस्यानुपपन्नमितिचेन्न कण्ठस्यानावश्यकत्वात् । अत एव तन्त्रराजे   
कण्ठो नोक्तः । तर्हि कण्ठाकरणेऽपि दोषः श्रूयते । सत्यं तस्य   
तन्त्रराजविरोधादेव न्यूनमेखलान्यूनखातपरत्वं कल्पनीयमिति ।   
तस्मान्मेखलया सह खातप्रतिपादकवचनानि रत्न्यरत्न्यादिषु कुण्डेषु   
पञ्चाशदादिहोमविधानेन खाताधिक्यप्रयोजनाभावात् तद्विषयकाणि इति   
मन्तव्यानि । अथात्र मेखलाः पञ्च वा कार्याः षट्पञ्चाब्धित्रिपक्षकैः ।   
इति लक्षणसङ्ग्रहवचनात् । षड्बाणाब्धिवह्निनेत्रमिताः स्युः पञ्च   
मेखलाः । इति सिद्धान्तशेखरवचनाच्च पञ्च वा मेखलाः कार्याः ॥  
  
तथा पिङ्गलामते -  
  
षष्ठांशेनाष्टमांशेन मेखलाद्वितयं मतम् ।  
एका सडङ्गुलोत्सेधविस्तरा मेखला मता ॥ १ ॥  
  
इति ॥ अथ कुण्डानामयथाकरणे दोषा भवन्तीत्याह वसिष्ठः -  
  
अनेकदोषदं कुण्डमत्र न्यूनाधिकं यदि ।  
तस्मात्सम्यक् परीक्ष्यैवं कर्तव्यं शुभमिच्छता ॥ १ ॥  
  
इति ॥ तत्र दोषानाह विश्वकर्मा -  
  
खाताधिके भवेद्रोगी हीने धेनुधनक्षयः ।  
वक्रकुण्डे तु सन्तापो मरणं छिन्नमेखले ॥ १ ॥  
  
मेखलारहिते शोकोऽभ्यधिके वित्तसङ्क्षयः ।  
भार्याविनाशकं कुण्डं प्रोक्तं योन्या विना कृतम् ॥ २ ॥  
  
अपत्यध्वंसनं प्रोक्तं कुण्डं यत्कण्ठवर्जितम् ॥  
  
इति ॥ तथा क्रियासागरे -  
  
न्यूनाधिकप्रमाणं यत्कुण्डं जर्जरमेखलम् ।  
शृङ्गाररहितं यच्च यजमानविनाशकृत् ॥ १ ॥  
  
इति ॥ तथा जयद्रथयामले -  
  
सूत्राधिके सुहृद्द्वेषो मानहीने दरिद्रता ।  
वाग्रोधः कण्ठहीने स्यादसिद्धिर्न्यूनखातके ॥ १ ॥  
  
प्। २३७) अधिके चासुरभोगो मानेनाधिकमेखले ।  
व्याधयः सम्प्रवर्तन्ते वियोनौ स्यादपस्मृतिः ॥ २ ॥  
  
उच्चाटः स्फुटिते छिद्रसङ्कुले वाच्यता भवेत् ।  
  
इति । इत्थं निन्दाश्रवणाद् यथोक्तलक्षणसम्पन्नानि सर्वाणि कुण्डानि   
कार्याणि इति ॥ अथ कण्ठः । तत्र वसिष्ठः : कण्ठोऽष्टयवमात्रः स्यात्   
कुण्डे तु करमात्रके । इति ॥ तथा कालोत्तरे :  
  
खाताद्बाह्योऽङ्गुलः कण्ठः सर्वकुण्डेष्वयं विधिः ।  
चतुर्विंशतिकं भागमङ्गुलं परिकल्पयेत् ॥ १ ॥  
  
इति ॥ अथ योनिः वायवीयसंहितायाम् -  
  
मेखलामध्यतः कुर्यात्पश्चिमे दक्षिणेऽपि वा ।  
योनिं सुशोभनां किञ्चिन्निम्नामुन्नालिकां शनैः ॥ १ ॥  
  
अग्रेण कुण्डाभिमुखीं किञ्चिद स्पृष्टमेखलाम् ।  
कुम्भद्वयसमायुक्तामश्वत्थदलसन्निभाम् ॥ २ ॥  
  
इति ॥ तथा च वसिष्ठसंहितायाम् -  
  
योनिश्च मध्यमे भागे प्राङ्मुखी मध्यसंस्थिता ।  
अष्टाङ्गुलैश्च विस्तीर्णा चायता द्वादशाङ्गुलैः ॥ १ ॥  
  
पृष्ठोन्नता गजोष्ठी च सच्छिद्रा मध्यतोन्नता ।  
  
इति । सच्छिद्रा मध्ये । मध्ये त्वाज्यधृतिः स्मृता इति त्रैलोक्यसारवचनात्   
आज्यधृतिरिति योनिमध्ये गर्तं कर्तव्यमित्याहुः साम्प्रदायिकाः ॥ तथा   
लक्षणसङ्ग्रहे :  
  
ईषत्कुण्डप्रविष्टाग्रा जिनांशकृतमेखला ।  
मेखलार्थं पृथग्भूमिर्न ग्राह्या बाह्यतः प्रिये ॥ १ ॥  
  
इति । योनिक्षेत्रे तु सा कार्या इति नारदः । कुण्डे त्रयंशेन विस्तारा   
योनिरुच्छ्रायतोऽङ्गुला । कुण्डार्धेन तु दीर्घा स्यात् । इति । तथा त्रैलोक्यसारे   
दैर्घ्यात् सूर्याङ्गुला नालत्रयंशोना विस्तारेण तु । एकाङ्गुलोच्छ्रिता सा तु ।   
इति नालत्र्यंशोनाष्टाङ्गुलविस्तारा नालस्य द्वादशाङ्गुलदैर्घ्यादिति ।   
स्वायम्भुवेऽपि मेखलामध्यतो योनिः कुण्डार्धा त्र्यंशविस्तृता इति ।   
विस्तारो मूलदेशे पिप्पलपत्राकृतित्वात् द्विहस्तादिकुण्डेष्वनया रीत्या   
तत्तकुण्डार्धं दीर्घा तत्तत्तृतीयांशविस्तारा तत्तच्चतुर्विंशांशोच्चा च   
योनिः कार्या ॥  
  
तदुक्तं सोमशम्भौ -  
  
कुण्डानां यश्चतुर्विंशो भागः सोऽङ्गुलसञ्ज्ञकः ।  
विभज्य तेन कर्तव्या मेखलाकण्ठनाभयः ॥ १ ॥  
  
इति । सिद्धान्तशेखरेऽपि - चतुर्विंशतिमो भागः कुण्डानामङ्गुलं स्मृतम्   
। इति । दीर्घार्कपर्वभिर्योनिर्विस्तारेण षडङ्गुला । उन्नतिद्व्यङ्गुलेनोना स्यात् ।   
इत्युक्तम् । अत्राष्टाङ्गुलसडङ्गुलयोरेकाङ्गुलद्व्यङ्गुलयोश्च विकल्पः ।   
तथा होतुरग्रे योनिरासामुपर्यश्वत्थपत्रवत् । इति शारदावचनात् योनिः   
सर्वत्र होतुरग्रे प्रोक्तविधिना स्थाप्येति । तत्र चतुष्कुण्डपक्षे चतुरस्रे   
अर्धचन्द्रे कुण्डे च योनिर्दक्षिणभागस्थमेखलोपरि स्थाप्या   
तयोर्होत्रोरुत्तराभिमुखत्वात् । अन्यकुण्डयोः पश्चिममेखलोपरि योनिः   
स्थाप्या तयोर्होत्रोः पूर्वाभिमुखत्वात् ॥  
  
दक्षस्था पूर्वयाम्ये तु जलस्था पश्चिमोत्तरे ।  
पञ्चमस्यापि कुण्डस्य योनिर्दक्षिणदिक्स्थिता ॥ १ ॥  
  
इति त्रैलोक्यसारवचनात् ।  
पञ्चमस्याचार्यकुण्डस्येत्यर्थः । अत्र कुण्डपक्षे तु -   
प्रागग्नियाम्यकुण्डानां प्रोक्ता योनिरुदङ्मुखी । शेषाणां प्राङ्मुखी   
प्रोक्ता इति तन्त्रान्तरवचनात् पूर्वाग्नेययाम्येषु उदङ्मुखी योनिरन्येषु   
प्राङ्मुखी नवमस्य तु प्राग्वदेव । एतेन योनिकुण्डेऽपि योनिः कर्तव्येति केचित् ।   
तन्न योनिकुण्डे योनिमब्जकुण्डे नाभिं च वर्जयेत् । इति विश्वकर्मवचनात् ।   
आसां मेखलानां नालमुक्तं तन्त्रराजे बहिःस्थमेखलामध्यादारभ्य   
निजनालकम् । वितस्तिमात्रकम् इति । बहिःस्थमेखलामध्यात्   
तन्मध्यगतचतुरस्रपीठादित्यर्थः । तथैव तट्टीकाकृता मनोरमाकारेण   
व्याख्यातत्वात् । आचार्यचरणैस्तु - योनिस्तत्पश्चिमायामथ दिशि   
चतुरस्रस्थलारब्धनाला इत्युक्तं तत्र पद्मपादाचार्यैः -   
मेखलात्रयाद्बहिश्चतुरङ्गुलायामविस्तारं कृत्वा तत्र नालं स्थाप्यमिति   
व्याख्यातम् । वितस्तिमात्रं द्वादशाङ्गुलमात्रम् ॥ प्रयोगसारे तु -  
  
प्। २३८) योन्याः पश्चिमतो नालमायामे चतुरङ्गुलम् ।  
त्रिद्व्येकाङ्गुलविस्तारं क्रमान्न्यूनाग्रमिष्यते ॥ १ ॥  
  
इति चतुरङ्गुलमानेन नालमुक्तम् । एतच्चतुरङ्गुलषडङ्गुलादि   
स्वल्पमेखलापक्षे ज्ञेयम् ॥ नाभिमाह तन्त्रराजे -  
  
नाभिं कुर्यात्तु सर्वत्र कुण्डमध्ये विधानतः ।  
अष्टच्छदं सरोजं तु विदध्याच्चारुविग्रहम् ॥ १ ॥  
  
चतुर्भिरङ्गुलैः कुर्यात् कर्णिकां दलमेव च ।  
विस्तारादपि चोत्सेधं षड्भिः षड्भिरुदाहृतम् ॥ २ ॥  
  
इति ॥ शारदायाम् -  
  
कुण्डानां कल्पयेदन्तर्नाभिमम्बुजसन्निभम् ।  
तत्तत्कुण्डानुरूपं वा मानमस्य निगद्यते ॥ १ ॥  
  
मुष्ट्यरत्न्येकहस्तानां नाभिरुत्सेधतारतः ।  
द्वित्रिवेदाङ्गुलोपेतः कुण्डेष्वन्येषु वर्धयेत् ॥ २ ॥  
  
यवद्वयक्रमेणैव नाभिं पृथगुदारधीः ।  
नाभिक्षेत्रं त्रिधा भित्त्वा ततः कुर्वीत कर्णिकाम् ॥ ३ ॥  
  
बहिरंशद्वयेनाष्टौ पत्राणि परिकल्पयेत् ।  
  
इति नाभिलक्षणमुक्तं तत्र यथारम्यं ज्ञेयम् । आतपे क्षत्रिये नाभिः   
प्राण्यङ्गेऽपि द्वयो रिति नाभिशब्दा पुलिङ्गेऽप्यस्ति ॥ अथ वास्तुपूजा । तत्र   
श्रीतन्त्रराजे -  
  
चतुरस्राकृतिः कश्चिदसुरः सर्वनाशकः ।  
पुरा तस्य वधायैव सर्वे देवाः समुद्यमम् ॥ १ ॥  
  
कृत्वा निहन्तुमुद्युकास्तैरवध्योऽभवद्वरात् ।  
आवयोस्तन्निरासाय मामेत्याकथयंस्तथा ॥ २ ॥  
  
कथयास्माकमधुना तद्वास्तुपुरुषस्य तु ।  
दर्पशान्तिर्न चेदस्य विश्वमासीदुपद्रुतम् ॥ ३ ॥  
  
इत्युक्तं तैर्मया प्रोक्तं निधनं तस्य दुःशकम् ।  
खात्वा तमवनौ तस्य शरीरे स्थापयेत्तथा ॥ ४ ॥  
  
नित्यशश्च त्रिपञ्चाशन्निःस्पन्दाक्रमणाय वै ।  
नियोज्य तेषां ये पूजाविमुखास्तैः कृतानि तु ॥ ५ ॥  
  
सुकृतानि समादध्युर्दुष्कृतानि च कुर्वते ।  
तस्मात्तेषामर्चनं तु प्रत्यब्दं कुर्वतां सदा ॥ ६ ॥  
  
शुभान्येवासु जायन्ते नाशुभानि कदापि च ।  
  
इति ॥ तच्चक्रादिमाह -  
  
तच्चक्रादिविधानं तु यथावदभिधीयते ।  
कृत्वा समलतां भूमिं चतुरस्राकृतिं शुभाम् ॥ १ ॥  
  
अष्टाष्टकोद्यतपदां कोणसूत्रसमन्विताम् ।  
चतुष्पदयुते तस्यां मध्यकोष्ठे च देशिकः ॥ २ ॥  
  
ब्रह्माणमर्चयेत्तत्र चतुष्पदयुते पुनः ।  
प्रादक्षिण्येन पूर्वादि यजेत् कोष्ठचतुष्टये ॥ ३ ॥  
  
अर्यकं च विवस्वन्तं मित्रमन्यं महीधरम् ।  
कोणार्धकोष्ठयोरेकमेकं मन्त्री समर्चयेत् ॥ ४ ॥  
  
वह्न्यादीशान्तमभितो वक्ष्यमाणेष्वनुक्रमात् ।  
सावित्रः सविता शक्र इन्द्रजिद्रुद्रतज्जितौ ॥ ५ ॥  
  
आपापवत्सकौ चेति प्रोक्तास्तेष्टौ तु नामतः ।  
कोणार्धकोणपार्श्वेषु वह्न्यादीशान्तमर्चयेत् ॥ ६ ॥  
  
शर्व गुहं चार्यमणं जम्भकं पिलिपिच्छकम् ।  
चरकिं च विदारिं च पूतानां चैव देशिकः ॥ ७ ॥  
  
ततः पूर्वादिपरतो यजेदष्टौ दिशं प्रति ।  
ईशानश्चा (थ पर्जन्यो जयन्तः शक्रभास्करौ ॥ ८ ॥  
  
सत्यो वृषोऽन्तरिक्षश्च पूर्वाशाकोष्ठगाः क्रमात् ।  
अग्निः पूषा च वितथो यमोऽथ गृहरक्षकः ॥ ९ ॥  
  
गन्धर्वो भृङ्गराजश्च मृगो दक्षिणकोष्ठगाः ।  
निर्-ऋतिश्च) तथा दौवारिकः सुग्रीवकस्तथा ॥ १० ॥  
  
वरुणः पुष्पदन्तश्चासुरः शोषाख्यरोगकौ ।  
पश्चिमाशास्थकोष्ठेषु पूज्या एते यथाक्रमम् ॥ ११ ॥  
  
वायुर्नागस्तथा मुख्यः सोमो भल्लाटकस्तथा ।  
अर्गलो दितिरप्येवमदितिश्च यथाक्रमम् ॥ १२ ॥  
  
कोष्ठेषूत्तरसस्थेषु देवा एते समीरिताः ।  
चित्रै रजोभिरापूर्य देवतानां पदानि वै ॥ १३ ॥  
  
व्रीहिमुद्गयवैः क्षौद्रघृतदुग्धाप्लुतैः क्रमात् ।  
अष्टोत्तरशतं चाष्टोत्तरविंशतिमेव वा ॥ १४ ॥  
  
प्रत्येकं तद्धुनेद् द्रव्यैर्मन्त्रैस्तद्वच्च पायसैः ।  
बलिं च तेषां कुर्वीत पायसैर्व्यञ्जनान्वितैः ॥ १५ ॥  
  
ससितैर्दुग्धकदलीफलापूपादिसंयुतैः ।  
  
प्। २३९) इति ॥ अथैतच्चक्ररचनाप्रकारः - पूजाविधिं च वक्ष्यते - तत्र   
मण्डपस्य नैर्-ऋतकोणे हस्तमात्रविस्तारायामां वितस्त्युन्नतां   
समचतुरस्रां वेदिकामतिश्लक्ष्णां कृत्वा प्राक्प्रत्यगायता   
दक्षिणोत्तरायताश्च नव नव रेखाः कृत्वा समान्तरालानि   
चतुष्षष्टिकोष्ठानि कृत्वा तत्र वायुकोणादाग्नेयकोणगतं नैर्-  
ऋतकोणादीशानगतं चेति कर्णसूत्रद्वयमास्फाल्य वास्तुचक्रं निर्माय   
तन्मध्यकोष्ठ चतुष्टयमेकीकृत्य तद्बहिः प्रागादिचतुर्दिक्षु प्रतिदिशं   
चत्वारि कोष्ठानि मध्यकोष्ठसंलग्नान्येकीकृत्य   
त्रिपञ्चाशद्देवतास्थानानि परिकल्प्य तानि स्थानानि   
वक्ष्यमाणरजोभिर्मनोहरं यथा भवति तथा सम्यगापूर्य   
पुष्पाञ्जलिमादाय ब्रह्मादित्रिपञ्चाशद्देवता इहागच्छतागच्छतेति   
पुष्पाञ्जलिप्रक्षेपेणावाह्य ब्रह्मादित्रिपञ्चाशद्देवता यथास्थानमिह   
तिष्ठत तिष्ठतेति संस्थाप्य ब्रह्मादिभ्य इदमासनम् इति पुटपुष्पाञ्जलिं   
दत्त्वा सर्वमध्ये ब्रह्मणे नमः । पूर्वादिचतुर्दिक्षु ॐ अर्यकाय नमः ॐ   
विवस्वते नमः ॐ मित्राय नमः ॐ महीधराय नमः इति प्रादक्षिण्येन   
सम्पूज्याग्नेयादिकोणचतुष्कगतार्धकोष्ठाष्टके   
प्रादक्षिण्येनाग्नेयादीशानपर्यन्तं ॐ सावित्राय नमः ॐ सवित्रे नमः ॐ   
शुक्राय नमः ॐ शक्रजिते नमः ॐ रुद्राय नमः ॐ रुद्रजिते नमः ॐ आपाय   
नमः ॐ आपवत्सकाय नमः इति सम्पूज्य   
तद्बहिःस्थवेद्यामाग्नेयादिकोणचतुष्कगतकर्णसूत्रभिन्नकोष्ठचतुष्टय-  
पार्श्वगतकोष्ठाष्टके आग्नेयादीशानपर्यन्तं ॐ शर्वाय नमः ॐ   
गुहाय नमः ॐ अर्यम्णे नमः ॐ जम्भकाय नमः ॐ पिलिपिच्छकाय नमः ॐ   
चरिक्यैनमः ॐ विदार्यै नमः ॐ पूतनायै नमः इति सम्पूज्य   
तद्बहिर्गतवीथीचतुष्टये प्राचीदिग्गतवीथ्यामीशानाद्याग्नेयान्तं ॐ   
ईशानाय नमः ॐ पर्जन्याय नमः ॐ जयन्ताय नमः ॐ शक्राय नमः ॐ   
भास्कराय नमः ॐ सत्याय नमः ॐ वृषाय नमः ॐ अन्तरिक्षाय नमः   
इत्यष्टौ देवताः सम्पूज्य दक्षिणवीथ्यामाग्नेयादिनैर्-ऋतान्तं ॐ अग्नये   
नमः ॐ पूष्णे नमः ॐ वितथाय नमः ॐ यमाय नमः ॐ गृहरक्षकाय   
नमः ॐ गन्धर्वाय नमः ॐ भृङ्गराजाय नमः ॐ मृगाय नमः इति   
सम्पूज्य ततः पश्चिमवीथ्यां नैर्-ऋतादिवायव्यान्तं ॐ निर्-ऋतये नमः ॐ   
दौवारिकाय नमः ॐ सुग्रावाय नमः ॐ वरुणाय नमः ॐ पुष्पदन्ताय   
नमः ॐ असुराय नमः ॐ शोषाय नमः ॐ रोगाय नमः इति   
सम्पूज्योत्तरवीथ्यां वायव्यादीशानान्तं ॐ वायवे नमः ॐ नागाय   
नमः ॐ मुख्याय नमः ॐ सोमाय नमः ॐ भल्लाटकाय नमः ॐ अर्गलाय   
नमः ॐ दित्यै नमः ॐ अदित्यै नमः इति गन्धपुष्पाद्यैस्त्रिपञ्चाशद्देवताः   
सम्पूज्य कुण्डस्थण्डिलादौ वक्ष्यमाणविधिनाग्निस्थापनं कृत्वा ॐ   
ब्रह्मणे स्वाहा अर्यकाय स्वाहा इत्यादिपूजितदेवतानां   
स्वाहान्तैर्नाममन्त्रैः प्रत्येकं   
व्रीहियवमुद्गैर्धृतमधुदुग्धपरिप्लुतैः सघृतैः   
पायसैश्चैकैकद्रव्येणाष्टोत्तरशतसङ्ख्यमष्टाविंशतिसङ्ख्यं   
वैकैकदेवतानाम्ना हुत्वा ॐ ब्रह्मणे एष बलिर्नमः इत्यादि   
पूजितदेवताभ्यस्तत्तन्नाम्ना   
तिलदुग्धकदलीफलापूपनानाव्यञ्जनान्वितपायसैस्तत्तत्पदे तस्यैतस्यै   
बलिं निवेदयेत् ॥ इति वास्तुपूजाविधिः ॥  
  
अथ वास्तुपूजाफलं तदकरणे फलवैपरीत्यं च तन्त्रराजे -  
  
एवं सिंहगते भानौ पूर्णायां प्रतिवत्सरम् ।  
स्वगेहे वास्तुपूजायां मण्डले तु समाचरेत् ॥ १ ॥  
  
न बालमरणव्याधिभूतप्रेतादिकानि च ।  
न सर्पपीडा नान्योन्यकलहाद्यशुभानि च ॥ २ ॥  
  
पुत्रपौत्रधनारोग्यपशुदासीसमृद्धिभाक् ।  
अरोगी विजयी ख्यातः चिरं जीवति तद्गृहे ॥ ३ ॥  
  
राजवेश्मसु सर्वत्र तथा च महिषीगृहे ।  
सचिवामात्यसेनानीभवनेषु पुरे तथा ॥ ४ ॥  
  
विदध्यात् प्रतिवर्षं तु प्रोक्तसिद्ध्यै तु देशिकः ।  
न चेदुक्तान्यथारूपफलैः क्लेशोऽनिशं भवेत् ॥ ५ ॥  
  
इति ॥ अथाङ्कुरार्पणविधिः तन्त्रान्तरे -  
  
सप्तभिर्नवभिर्वापि दिनैर्दीक्षादिनात् पुरा ।  
बीजारोपणकर्मेदं कर्तव्यं सर्वकामदम् ॥ १ ॥  
  
मण्डपोत्तरदिग्भागे सुसंवृततरे परे ।  
भवने मण्डले कुर्यादेके प्राग्वरुणायतम् ॥ २ ॥  
  
याम्योदीच्यायतं त्वन्ये प्रवदन्ति मनीषिणः ।  
पदानि द्वादशात्र स्युस्तेषु स्थानत्रयं भवेत् ॥ ३ ॥  
  
चतुष्टयपदोपेतं पदान्यापूरयेत् ततः ।  
पीतरक्तसितश्यामै रजोभिर्वह्निपूर्वकम् ॥ ४ ॥  
  
ईशान्तं क्रमतस्त्वाहुः पात्राणि त्रिविधानि च ।  
वैष्णव्यः पालिकाः प्रोक्ताश्चतुर्विंशाङ्गुलोच्छ्रिताः ॥ ५ ॥  
  
प्। २४०) वैरिञ्च्यः पञ्चमुख्यश्चाप्युच्छ्रिताः षोडशाङ्गुलैः ।  
शैवाः शरावाश्चत्वारो भान्वङ्गुलसमुच्छ्रयाः ॥ ६ ॥  
  
प्रक्षाल्य सूत्रैः संवेष्त्य स्थानेष्वग्न्यादि विन्यसेत् ।  
शालिपूर्णेषु गन्धादिदर्भकूर्चयुतेषु च ॥ ७ ॥  
  
पूरयेत् तानि पात्राणि वालुकामृतकरीषकैः ।  
शङ्खस्वनेन नादैश्च पञ्चभिर्ब्राह्मणाशिषा ॥ ८ ॥  
  
क्षालयेद् दुग्धवम्बीजैस्ततो बीजानि निर्वपेत् ।  
तानि प्रियङ्गुश्यामाकतिलसर्षपशालयः ॥ ९ ॥  
  
मुद्गाढकीसुनिष्पावखन्वमाषाः प्रकीर्तिताः ।  
हरिद्राभिश्च संसिच्य वस्त्रैराछादयेद्गुरुः ॥ १० ॥  
  
सन्ध्ययोरुभयो रात्रौ प्रदद्यादुत्तमं बलिम् ।  
त्रिविधस्यापि पात्रस्य सप्तस्वपि दिनेषु च ॥ ११ ॥  
  
प्रथमेऽहनि भूतेभ्यस्तिला लाजा हरिद्रया ।  
दधिसक्त्वन्नमित्युक्तं पितृभ्यस्तिलतण्डुलाः ॥ १२ ॥  
  
तृतीयेऽहनि यक्षेभ्यः करम्भा लाजसंयुताः ।  
चतुर्थेऽहनि नागेभ्यो नारिकेलघृताप्लुतम् ॥ १३ ॥  
  
सक्तुपिष्टं च सम्प्रोक्तं पञ्चमे ब्रह्मणे बलिम् ।  
पद्माक्षताश्च षष्ठेऽह्नि शिवायापूपसंयुतम् ॥ १४ ॥  
  
अन्नं स्यात्सप्तमे चाह्नि विष्णवे स्याद्गुडौदनम् ।  
यदि स्यान्नवरात्रं च तदोभयदिने बलिम् ॥ १५ ॥  
  
विष्णवे स्याच्च दुग्धान्नं कृसरं च क्रमात्ततः ।  
प्रणवाद्यैर्हृदन्तैः स्वनामभिर्बलिमन्त्रकः ॥ १६ ॥  
  
इति ॥ करम्भा दधिसक्तवः । पद्माक्षताः पद्मबीजानि । कृसरस्तिलमुद्गैः   
सह सिद्ध ओदनः ॥ अथैतन्मण्डलरचनाप्रकारः - तत्र   
दीक्षादिनात्पूर्वमेव नवभिः सप्तभिर्वा दिनैः   
प्राङ्निर्मितमण्डपस्योत्तरभागे सुसंवृतं गृहं निर्माय तत्र   
गोमयोपलिप्ते सुसमे भूतले प्राक्प्रत्यगायताः पञ्चहस्तदीर्घाः   
पञ्चरेखा याम्योदीच्यायता वितस्त्यन्तरालाश्चैकादश रेखाः कृत्वा   
चत्वारिंशत्कोष्ठोपेतं सार्धद्वयहस्तविस्तारोपेतं मण्डलं कृत्वा   
तत्रोदग्गतकोष्ठान्येकीकृत्य वीथीः कृत्वा मध्यचतुष्कोभयपार्श्वयोः   
कोष्ठद्वयं कोष्ठद्वयं सम्मार्ज्यावसिष्टचतुष्कत्रयात्मकं   
द्वादशपदोपेतं मण्डलं निर्माय चतुश्चतुःकोष्ठैरेकमेकं स्थानं   
ब्रह्मविष्णुरुद्राणां पश्चिममध्यमपूर्वक्रमेण परिकल्प्य तत्र   
पश्चिमादिचतुष्कत्रयेऽपि प्रतिचतुष्कम् आग्नेयकोष्ठमारभ्य   
ईशानकोष्ठपर्यन्तं पीतरक्तश्वेतश्यामवर्णैः रजोभिः   
प्रतिचतुष्कमेकेन रजसा एकैकं कोष्ठमिति क्रमेण द्वादश   
कोष्ठान्यापूर्य तत्र स्थानत्रये मध्यमचतुष्के   
विष्णुदैवत्याश्चतुर्विंशत्यङ्गुलोन्नतविस्तृतियुक्ता डमरुकाकाराश्चतुस्रः   
पालिका मध्ये पिप्पलदलाम्रपल्लवैः सह श्वेतसूत्रेण सम्वेष्टिताः   
संस्थाप्य तथा पश्चिमचतुष्केप्येकस्मिन् पात्रे पञ्च पात्राणि यथा   
भवन्ति तथा शिल्पिवरनिर्मितानि प्राग्वत् डमरुकाकाराणि   
षोडशाङ्गुलोन्नतविस्तृतियुक्तानि ब्रह्मदैवत्यानि चत्वारि पात्राणि तथैव   
पिप्पलादिदलयुक्तानि संस्थाप्य तथा पूर्वचतुष्के   
द्वादशाङ्गुलोन्नतविस्तृतिभृतः शिवदैवत्या प्राग्वत्   
पिप्पलादिदलयुक्ताश्चत्वारः शारवाः संस्थाप्याः इति द्वादशपात्राणि   
प्रक्षालितानि द्वादशकोष्ठे प्रतिकोष्ठमेकमेकं पात्रं शालिपुञ्जेषु   
गन्धाक्षतकूर्चयुक्तेषु संस्थाप्य तानितानि पात्राणि वालुकामृत्करीषकैः   
सम्पूर्यैकस्मिन् नूतनभाण्डे स्वर्णादिरचिते मृण्मये वा   
प्रियङ्गुश्यामाकतिलसर्षपशालिमुद्गाढकीनिष्पावखल्वमाषाख्यानि   
दशधान्यान्येकीकृत्य वमिति अमृतबीजेन गोदुग्धैः प्रक्षाल्य   
शङ्खस्वनादिपञ्चवाद्यपुरःसरं तेषु पात्रेषु ब्रह्मदैवत्येषु   
प्रथमं ततो विष्णुदैवत्येषु ततः शिवदैवत्येष्विति क्रमेण बीजानि निर्वाप्य   
हरिद्रामिश्रजलैः संसिच्य नूतनवस्त्रैराछाद्य सन्ध्ययोरर्धरात्रे च   
सप्तस्वपि दिनेषु प्रतिदिनं बलिं दद्यात् । तत्र प्रथमदिवसे   
तिललाजासक्तुशाल्योदनानि हरिद्राचूर्णसंयुक्तान्येकीकृत्य कवलत्रयं   
निष्पाद्य त्रिविधस्यापि पात्रस्य समीपे सर्वभूतानि इहागच्छतेह तिष्ठतेति   
भूतान्यावाह्य संस्थाप्य ॐ सर्वभूतेभ्यो नमः इति गन्धादिभिः   
सम्पूज्य सर्वभूतबलिद्रव्याय नमः इति बलिद्रव्यं सम्पूज्य हस्ततले जलं   
गृहीत्वा वामहस्तेन बलिपात्रं स्पृशन् ॐ सर्वभूतेभ्य एष बलिर्नमः इति   
बलिपात्रोपरि जलं निःक्षिप्य बलिमुत्सृजेत् । एवं विष्णुपात्रसमीपे   
शिवपात्रचतुष्कसमीपे च बलिं दद्यादिति प्रोक्तकालत्रयेऽपि बलिदानविधिः ।   
अत्र मण्डलस्य चतुर्दिक्षु बलिर्देयः इति केचिदाहुस्तत्र यथागुरूपदेशं   
कार्यमिति । ततो द्वितीयदिने पितृभ्यस्तिलतण्डुलैः प्रागुक्तपरिपाट्यैव   
प्रोक्तकालत्रयेऽपि बलिं दद्यात् । चतुर्थेऽह्नि नागेभ्यो   
नारिकेलजलाप्लुतसक्तुपिष्टबलिः । पञ्चमदिवसे ब्रह्मणे पद्माक्षतबलिः ।   
षष्ठदिवसे शिवायापूपसयुतौदनबलिः । सप्तमदिवसे विष्णुवे   
गुडौदनबलिः । नवरात्रपक्षे विष्णव एवाष्टमदिवसे   
  
प्। २४१) दुग्धौदनबलिः नवमदिने कृसरबलिर्देयः । अत्र सर्वत्र बलिदाने   
प्रथमदिनप्रोक्त एव विधिर्ज्ञेयः तत्तन्नाम्ना पूजनं बल्युत्सर्जनं च   
ज्ञेयमिति । अत्र नवस्वपि दिनेषु प्रतिदिनं तत्तद्देवताया बलिदानानन्तरं   
दशदिक्पालेभ्योऽपि तत्तद्दिक्षु ॐ इन्द्राय एष बलिर्ममः इत्यादितत्तन्नाम्ना   
घृतशर्करासहितपायसेन बलिर्देयः ॥ इति बीजारोपणविधिः ॥  
  
अथ दीक्षाकालः । तत्रादौ मासाः । तत्र मन्थानभैरवतन्त्रे -  
  
चैत्रे दुःखाय दीक्षा स्याद्वैशाखे सर्वसिद्धिदा ।  
ज्यैष्ठे मृत्युप्रदा सा स्यादाषाढे बन्धुनाशिनी ॥ १ ॥  
  
श्रावणे वृद्धिदा नृणां नभस्ये दुःखदा मता ।  
आश्विने सर्वसिद्धिः स्यात् कार्तिके ज्ञानदायिनी ॥ २ ॥  
  
शुभदा मार्गशीर्षे च पौषे मेघाविनाशिनी ।  
माघे सुवर्णलाभः स्यात् फाल्गुने सर्वसिद्धिदा ॥ ३ ॥  
  
इति ॥ तथा तन्त्रान्तरे -  
  
मधुमासे भवेद्दुखं माधवे रत्नसञ्चयः ।  
मरणं भवति ज्यैष्ठे चाषाढे बन्धुनाशनम् ॥ १ ॥  
  
समृद्धिः श्रावणे नूनं भवेद्भाद्रपदे क्षयः ।  
प्रजानामाश्विने मासे सर्वतः शुभमेव हि ॥ २ ॥  
  
ज्ञानं स्यात्कार्तिके सौख्यं मार्गशीर्षे भवत्यपि ।  
पौषे ज्ञानक्षयो माघे भवेन्मेधाविवर्धनम् ॥ ३ ॥  
  
फाल्गुनेऽपि समृद्धिः स्यान्मलमासं परित्यजेत् । इति । -------- (?)  
  
ददन्मन्त्रं लभेन्मन्त्री सप्तजन्मसु ।  
  
इति शिवयामलवचनादाश्विनमासो दीक्षायां विहितोऽपि निषिद्धः ।  
महाबलचतुर्दशी शिवरात्रिः ॥ तथा श्रीकण्ठसंहितायाम् :  
  
शरत्काले च वैशाखे दीक्षा श्रेष्ठफलप्रदा ।  
मार्गफाल्गुनके श्रेष्ठा ज्यैष्ठे चैव तु साधमा ॥ १ ॥  
  
माघमासे तु शुभदा दुष्टा साषाढमासके ।  
आनन्ददा श्रावणे सा पौषे भाद्रे च निन्दिता ॥ २ ॥  
  
इति ॥ तथा च ज्ञानार्णवे - शुक्लपक्षे शुभदिने शुभवारे वरानने ।   
मन्त्राद्यारम्भणं कुर्यात् इति ॥ तथा कालोत्तरे मुक्तिकामैः कृष्णपक्षे   
भूमिकामैः सिते तथा । दीक्षा कार्या महादेवि इति ॥ तथा शैवागमे :  
  
शुक्लपक्षे प्रकुर्वीत कृष्णे वा देशिकोत्तमः ।  
शुक्ले सर्वसमृद्धिः स्यात् कृष्णे मध्यमतो भवेत् ॥ १ ॥  
  
इति ॥ अथ नक्षत्राणि चिन्तामणौ -  
  
अश्विनी रोहिणी चार्द्रा तथा पुष्योत्तरात्रयम् ।  
हस्तचित्रास्वातिमैत्रविशाखाश्च धनिष्ठया ॥ १ ॥  
  
पुनर्वसू रेवती च दीक्षायामुत्तमा मता ।  
  
इति । मैत्रमनूराधा । तथा कामधेनौ -  
  
रोहिणी मृगशीर्षं च तथा पुष्यश्च हस्तकः ।  
स्वातीराधे रेवती च तथा चाप्युत्तरात्रयम् ॥ १ ॥  
  
शुभान्येतानि दीक्षायां नक्षत्राणि वरानने ।  
  
इति । अथ निषिद्धानि पिङ्गलामते -  
  
कृत्तिकायां मनस्तापो भरण्यां च महापदः ।  
पूर्वायां दण्डयेद्राजा मघायां मृत्युमादिशेत् ॥ १ ॥  
  
मूलेन कलहं विद्याज्ज्येष्ठा भवति हानिदा ।  
पूर्वाषाढे भयं प्रोक्तं श्रवणेऽनेकरोगदा ॥ २ ॥  
  
शतभिषायां क्षोभदा सन्तापं भाद्रपदा भवेत् ।  
  
इति ॥ अथ तिथयः -  
  
पूर्णिमा पञ्चमी चैव द्वितीया सप्तमी तथा ।  
त्रयोदशी च दशमी प्रशस्ताअ सर्वकामदा ॥ १ ॥  
  
इति ॥ तथा श्रीकण्ठसंहितायाम् -  
  
प्। २४२) द्वितीया सप्तमी श्रेष्ठा षष्ठी सर्वत्र निन्दिता ।  
द्वादश्यामपि कर्तव्यं त्रयोदश्यामथापि वा ॥ १ ॥  
  
इति । विजयमालिनीतन्त्रे -  
  
पञ्चम्येकादशी शुक्ला सप्तमी च त्रयोदशी ।  
दशमी शुक्लपक्षस्य द्वादशी च विशेषतः ॥ १ ॥  
  
इति रत्नसागरे -  
  
तृतीया विहिता नित्यं षष्ठी सर्वत्र निन्दिता ।  
सप्तम्यां धनलाभः स्यादष्टम्यां गुरुनाशनम् ॥ १ ॥  
  
नवम्यामृक्थनाशः स्याद्दशमी सुखदायिनी ।  
एकादश्यां भवेल्लाभो धनस्य वृषभस्य च ॥ २ ॥  
  
द्वादश्यां धनलाभः स्यात् त्रयोदश्यां सदोदयः ।  
शिष्यहानिश्चतुर्दश्यां पौर्णमासी तु सिद्धिदा ॥ ३ ॥  
  
अमायां पुत्रनाशः स्यात् प्रतिपद्वृद्धिनाशिनी ।  
  
इति ॥ अथ देवताविशेषे तिथिविशेषः । कालोत्तरे -  
  
ब्रह्मणः पौर्णमास्युक्ता द्वादशी चक्रधारिणः ।  
चतुर्दशी शिवस्योक्ता वाचः प्रोक्ता त्रयोदशी ॥ १ ॥  
  
द्वितीया तु श्रीयः प्रोक्ता पार्वत्याश्च तृतीयका ।  
चतुर्थी गणनाथस्य भानोः प्रोक्ता तु सप्तमी ॥ २ ॥  
  
इति ॥ अथ वासराणि तत्र मन्त्रसद्भावे -  
  
मन्त्रारम्भो रवौ शुक्ले बुधे जीवे विशेषतः ।  
शनौ मृत्युः क्षयं भौमे सोमे सर्वत्र निष्फलम् ॥ १ ॥  
  
इति । उत्तरतन्त्रे -  
  
रवौ गुरौ बुधे शुक्रे कर्तव्यं परमेश्वरि ।  
इति ज्ञात्वा वरारोहे मन्त्रं दद्याद्विचक्षणः ॥ १ ॥  
  
इति । विजयमालिनीतन्त्रे -  
  
रवौ बुद्धिमवाप्नोति शुक्रे चैव धनागमम् ।  
बुधेऽभियोगरहिता गुरौ पुत्रान्वितो भवेत् ॥ १ ॥  
  
शन्यङ्गारकयोर्मृत्युरविद्या सोमके भवेत् ।  
इति ज्ञात्वा वरारोहे दीक्षां दद्याद्विशालधीः ॥ २ ॥  
  
इति ॥ अथ योगास्तन्त्ररत्नावल्याम् -  
  
योगाश्च प्रीतिरायुष्मान्सौभाग्यः शोभनस्तथा ।  
सुकर्मा च धृतिर्वृद्धिर्ध्रुवः सिद्धिश्च हर्षणः ॥ १ ॥  
  
वरीयांश्च शिवः सिद्धो ब्रह्मा ऐन्द्रश्च षोडश ।  
  
इति ॥ तथात्र योगास्तत्र वसिष्ठः -  
  
पूर्वाषाढां प्रतिपदं पञ्चमीं कृत्तिकामथ ।  
पूर्वाभाद्रपदा षष्ठी दशमी रोहिणी तथा ॥ १ ॥  
  
द्वादश्यां सर्पनक्षत्रमार्यम्णं च त्रयोदशी ।  
नक्षत्रलुम्पा इत्येते देवानामपि नाशदाः ॥ २ ॥  
  
इति । सर्पनक्षत्रमश्लेषा । उत्तराफाल्गुनी आर्यम्णम् ॥ अथ ज्योतिषशास्त्रे   
करणानि -  
  
शुभानि करणान्याहुर्दीक्षायां तु विशेषतः ।  
शकुन्यादीनि विष्टिं च विशेषेण विवर्जयेत् ॥ १ ॥  
  
इति । आत्रादिपदेन किस्तुघ्नचतुष्पदनागानां ग्रहणम् ॥ अथ लग्नानि   
तन्त्रान्तरे -  
  
मन्त्राद्यारम्भणं मेषे धनधान्यप्रदं भवेत् ।  
वृषे मरणमाप्नोति मिथुनेऽपत्यनाशनम् ॥ १ ॥  
  
कर्कटे सर्वसिद्धिः स्यात् सिंहे मेघाविनाशनम् ।  
कन्या लक्ष्मीप्रदा नित्यं तुलायां सर्वसिद्धयः ॥ २ ॥  
  
वृश्चिके सर्वसिद्धिः स्याद्धनुर्ज्ञानविनाशनम् ।  
मकरः पुत्रदः प्रोक्तः कुम्भो धनसमृद्धिदः ॥ ३ ॥  
  
मीनो दुःखप्रदो नित्यमेवं राशिफलं प्रिये ।  
  
इति । तथा च रुद्रयामले -  
  
मीने सिंहे तथा चापे वृषे हानिः प्रजायते ।  
मेषे सर्वसमृद्धिः स्यात् कन्या रत्नप्रदा भवेत् ॥ १ ॥  
  
तुलायां धनधान्यं स्याद्वृश्चिके सर्वसिद्धयः ।  
मकरे पुत्रलाभः स्यात्कुम्भे पशुसमृद्धयः ॥ २ ॥  
  
मिथुने पशुनाशः स्यात् कर्कटो राज्यदो मतः ।  
एवं लग्नफलं ज्ञात्वा मन्त्रं दद्याद् विशालधिः ॥ ३ ॥  
  
प्। २४३) वृषमीनं तथा चापं सिंहलग्नं विवर्जयेत् ।  
सुखदं शुभदं नित्यं कन्याद्यं सर्वसिद्धिदम् ॥ ४ ॥  
  
इति ॥ अथ दीक्षालग्नात् स्थानविशेषेषु स्थितानां ग्रहाणां   
शुभाशुभफलानि -  
  
त्रिषडायगताः पापाः शुभाः केन्द्रत्रिकोणगाः ।  
दीक्षायां तु शुभाः सर्वे रन्ध्रस्थाः सर्वनाशकाः ॥ १ ॥  
  
इति । आयः एकादशस्थानम् । लग्नचतुर्थसप्तमदशमस्थानानां   
केन्द्रसञ्ज्ञा पञ्चमनवमस्यानयोस्त्रिकोणसञ्ज्ञा ।   
सूर्यशनिराहुकेतुकुजाः पापयुतो बुधः क्षीणशशी च पापाः   
गुरुभृगुसुतपापरहितबुधपूर्णचन्द्राः शुभाः । रन्ध्रमष्टमस्थानम्   
। सर्वे नवग्रहा अपि ॥ अथ चन्द्रफलम् - जन्मत्रिषट्सप्तैकादशपङ्क्तिगः   
शशी शुभफलप्रदो मतः । नेत्रद्वादशवसुपञ्चवेदग्रहराशिगः शशी   
दुष्टः स्मृतः ॥ अथ दीक्षायां कालः तत्र शैवागमे -  
  
अधोमुखे शुभे भे च चन्द्रशुद्धौ विशेषतः ।  
कृष्णे ताराबलं कुर्यात् स्वनामादिविचिन्तनम् ॥ १ ॥  
  
धर्मदः प्रातःकालः स्यात् सङ्गवो राज्यदः स्मृतः ।  
मध्याह्ने सर्वसिद्धिः स्यात् सायाह्ने सर्वतो भवेद् ॥ २ ॥  
  
रजनी मन्त्रदाने तु निषिद्धा देशिकोत्तमैः ।  
दिवा सर्वं प्रकुर्वीत सिद्धिदं परमं स्मृतम् ॥ ३ ॥  
  
इति ॥ अधोमुखनक्षत्राणि तु -  
  
मूलाग्नेयमघाद्विदैवभरणीसार्पाणि पूर्वात्रयं  
ज्योतिर्विद्भिरधोमुखं हि नवकं भानामिदं कीर्तितम् ।  
वापीकूपतडाकगर्तपरिखाखातो निधेरुद्धृतिः  
क्षेपो द्यूतबिलप्रवेशगणनारम्भाः प्रसिद्ध्यन्ति च ॥ १ ॥  
  
इति । द्विदैवं विशाखा विशाखानक्षत्रस्येन्द्राग्नी देवतेति श्रुतिः ॥ अथ   
दीक्षायाः काल विशेषस्तत्र ज्ञानार्णवे -  
  
मन्त्राद्यारम्भणं कुर्याद्ग्रहणे चन्द्रसूर्ययोः ।  
ग्रहणाद्देवदेवेशि कालः सप्त दिनावधि ॥ १ ॥  
  
पवित्रपर्व देवेशि वाममेवाशुभे दिने ।  
कालचर्चा न कर्तव्या ग्रहणे चन्द्रसूर्ययोः ॥ २ ॥  
  
पुण्यतीर्थे कुरुक्षेत्रे देवीपीठचतुष्टये ।  
  
इति । तथा रत्नसागरे -  
  
सत्तीर्थेऽर्कविधुग्रासेऽनन्तवामनपर्वणोः ।  
मन्त्रदीक्षां प्रकुर्वाणो मासर्क्षादीन्न शोधयेत् ॥ १ ॥  
  
इति । अत्र यद्यपि  
  
सूर्यग्रहणकाले तु नान्यदन्वेषितं भवेत् ।  
सूर्यग्रहणकालेन समो नान्यः कदाचन ॥ १ ॥  
  
तत्र यद्यत्कृतं सर्वमनन्तफलदं भवेत् ।  
न मासतिथिवारादिशोधनं सूर्यपर्वणि ॥ २ ॥  
  
ददातीष्टं च गृह्णीयात् तस्मिन्काले गुरोर्नरः ।  
सिद्धिर्भवति मन्त्रस्य विनाभ्यासेन वेगतः ॥ ३ ॥  
  
इति चिन्तामणिकालिकोद्भवयोः सूर्यग्रहणस्यैव विधायकवचनदर्शनात् ।  
  
चन्द्रग्रहे तु या दीक्षा या दीक्षा वनचारिणाम् ।  
जनकस्य तु दीक्षा दारिद्र्यं सप्तजन्मसु ॥ १ ॥  
  
इति योगिनीतन्त्रे चन्द्रग्रहे दीक्षानिषेधवचनदर्शनात्   
प्रागुक्तरजनीमन्त्रनिषेधवचनाच्चेति   
सूर्योपरागकालोऽप्युपरागसाधारणतया प्रागुक्तशिवयामलवचनेन   
निषिद्धत्वान्नात्यन्तं प्रशस्त इत्यवधेयम् । किन्तु :  
  
चन्द्रसूर्यग्रहे तीर्थे सिद्धिक्षेत्रे शिवालये ।  
मन्त्रमात्रस्य कथनमुपदेशः स उच्यये ॥ १ ॥  
  
इति कालिकोद्भववचनान्मन्त्रान्तरेषु विधिवद्दीक्षितानां दोषावह इति ॥ अथ   
क्रियावती दीक्षा उत्तरतन्त्रे -  
  
अथ वक्ष्यामि दीक्षाणां विधानं मन्त्रकाम्याय ।  
याभिर्विना न लभ्यन्ते सर्वमन्त्रफलानि वै ॥ १ ॥  
  
आत्मलाभं ददत्येताः क्षिण्वन्ति दुरितान्यपि ।  
तेन दीक्षा इति प्रोक्तास्तासां तत्त्वविचारकैः ॥ २ ॥  
  
ताश्च क्रमेण कथिताः क्रियामय्यर्णमय्यपि ।  
कलामयी वेधमयी चतस्रो ज्ञानदाः शुभाः ॥ ३ ॥  
  
प्। २४४) इति । पञ्चमीश्वरीतन्त्रे -  
  
पुण्याहं वाचयित्वादौ ब्राह्मणैः स्वस्तिपूर्वकम् ।  
पञ्चवाद्यनिनादैश्च वेदघोषैः सुहृद्वृतः ॥ १ ॥  
  
गत्वा गुरुगृहं शिष्यः प्रणम्य गुरुपादुकाम् ।  
दत्वा वरणसामग्रीं सङ्कल्प्य वृणुयाद्गुरुम् ॥ २ ॥  
  
उच्चार्यामुकमन्त्रस्य ग्रहणाय द्विजोत्तमः ।  
गुरुत्वेनेति सम्भाष्य त्वामहं च ततो वृणे ॥ ३ ॥  
  
इत्युक्त्वा वृणुयाच्छिष्यो वृतोऽस्मीति ततो गुरुः ।  
यथोचितं गुरो कर्म कुरुष्वेति वदेच्छिशुः ॥ ४ ॥  
  
करवाणीति चोच्चार्य पञ्चवाद्यपुरःसरम् ।  
ततः शिष्येण सहितो यायाद्यागगृहं गुरुः ॥ ५ ॥  
  
पुण्याहवाचनं कृत्वा शिष्यो भक्तिपरायणः ।  
हारकुण्डलकेयुरमुद्रिकाङ्गदभूषणैः ॥ ६ ॥  
  
हेमयज्ञोपवीतैश्च मधुपर्कैर्यथाविधि ।  
महार्घवस्त्रताम्बूलैः फलपुष्पसुगन्धकैः ॥ ७ ॥  
  
अवित्तशाठ्यमभ्यर्च्य यथावद् वृणुयाद् गुरुम् ।  
ऋत्विजोऽपि तथाभ्यर्च्य वृणुयादुक्तसङ्ख्यकान् ॥ ८ ॥  
  
इति ॥ अथ मधुपर्कविधानमुक्तं डामरे -  
  
मधुपर्कविधानं ते यथावत् कथयाम्यहम् ।  
श्रीपर्णीवृक्षपीठानि हस्तमानानिः मानतः ॥ १ ॥  
  
अष्टाङ्गुलसमुच्छ्रायसहितानि समानि च ।  
सप्तविंशतिदर्भाणां वेण्योऽग्रे ग्रन्थिभूषिताः ॥ २ ॥  
  
विष्टरे सर्वयज्ञेषु लक्षणं परिकीर्तितम् ।  
सुखोष्णोदकसम्पूर्णाः पाद्यार्थे ताम्रगण्डकाः ॥ ३ ॥  
  
शङ्खा अर्घ्यप्रदानाय गन्धपुष्पजलान्विताः ।  
दूर्वोदकसमायुक्ताः स्थापनीयाः पृथक्पृथक् ॥ ४ ॥  
  
कमण्डलुः सुताम्रस्य आचम्योदकपूरितः ।  
सम्पुटा मधुपर्कार्थं कांस्या दघ्यादिपूरिताः ॥ ५ ॥  
  
महान्त्यर्घ्याणि द्रव्याणि मुद्रिकाद्यं सुभूषणम् ।  
मयूरपत्रच्छत्राणि सोष्णीषाणि समाहरेत् ॥ ६ ॥  
  
पदुका आहरेत्तत्र चर्मभूषणभूषिताः ।  
अन्यत्स्मार्ते यदप्युक्तं मधुपर्कस्य पूजने ॥ ७ ॥  
  
तत्कृत्वा फलमाप्नोति महायज्ञार्हणोपमम् ।  
अन्येभ्यो मधुपर्कस्य विप्रेभ्यः पूजनं स्मृतम् ॥ ८ ॥  
  
भक्त्या तद्द्विगुणं दद्यादाचार्याय सुभक्तिमान् ।  
अन्यैर्द्विजैः समं यत्र देशिकस्य प्रपूजनम् ॥ ९ ॥  
  
तस्मिन् यज्ञे फलं स्वल्पमनावृष्टौ यथा क्षितिः ।  
देशिकेन्द्रो विधानेन स्नात्वा निर्वतिताह्निकः ॥ १० ॥  
  
मौनमास्थाय भूषाढ्यो गच्छेद्यागगृहं प्रति ।  
आचार्यः पूर्वदिवसे उपवेश्य समासने ॥ ११ ॥  
  
शिष्यं मूलेन सञ्जप्तं दद्याद्वै दन्तधावनम् ।  
दन्तान् विशोध्य पुरतः स्थण्डिले हस्तमात्रके ॥ १२ ॥  
  
चतुरस्रे पूजयेत् तत्परीक्षेत ततो गुरुः ।  
ईशानाग्रे ज्ञानलाभः प्रागग्रे भूतिरुत्तमा ॥ १३ ॥  
  
आग्नेयाग्रे मनस्तापो बन्धुनाशश्च दक्षिणे ।  
राक्षसाग्रे मृत्युभयं वारुण्यग्रे मनःशुचम् ॥ १४ ॥  
  
वायव्याग्रे व्यग्रता च कौवेराग्रे सुखावहम् ।  
अमङ्गलस्थानपाते प्रायश्चित्तं समाचरेत् ॥ १५ ॥  
  
प्रायश्चित्तमग्रे पुरश्चरणप्रकरणे वक्ष्यते ॥  
  
ततः स्वप्नपरीक्षां च कुर्याद्देशिकसत्तमः ।  
क्रूरस्वप्नेऽधमा दीक्षा ह्यक्रूरे मध्यमा मता ॥ १६ ॥  
  
उत्तमस्वप्नपूर्वा तु दीक्षा सर्वोत्तमा मता ।  
  
स्वप्नलक्षणानि तन्निवेदनप्रकारं दुःखस्वप्ने प्रायश्चित्तं चाग्रे   
पुरश्चरणप्रकरणे वक्ष्यते ॥  
  
एवं विचार्य पुरतो गुरुः पूजां समाचरेत् ।  
विधायाचमनं तत्र सामान्यार्घ्यं विधाय च ॥ १७ ॥  
  
अर्घ्योदकेन सम्प्रोक्ष्य द्वारपूजां समाचरेत् ।  
ततश्च देशिको विघ्नान् दिव्यानालोकनेन च ॥ १८ ॥  
  
अन्तरिक्षगतानस्त्रोदकैरुत्सारयेत् ततः ।  
पार्थिवान् पार्ष्णिघातैस्तत्त्रिभिरुत्सार्य यत्नतः ॥ १९ ॥  
  
अङ्गं सङ्कोच्य किञ्चित्तु शाखां वामगतां स्पृशन् ।  
उत्सारितानां भूतानां ददद्वर्त्म तु दक्षिणे ॥ २० ॥  
  
पादेन दक्षिणेनाथ प्रविशेद्यागमण्डपम् ।  
  
इति । द्वारपूजा वक्ष्यते । दक्षिणपादपुरःसरं प्रवेशः पुन्दैवतविषयः   
शाक्ते तु वामपादपुरःसरमेव वामपादं पुरस्कृत्य   
प्रविशेद्यागमण्डपम् । इति त्रिपुरार्णववचनात् । तथा -  
  
प्। २४५) ब्रह्माणं वास्त्वधीशं च नैर्-ऋत्यां दिशि पूजयेत् ।  
अर्घ्याम्बुना च गव्येन यागस्थाने सुसेचिते ॥ २१ ॥  
  
वीक्षणाद्यैस्ततः शुद्धिं चतुर्द्वारान्तमाचरेत् ।  
सम्वीक्ष्य मूलमनुना ह्यस्त्रेण प्रोक्षयेत् ततः ॥ २२ ॥  
  
कुर्यात् ताडनमस्त्रेण कवचेनाथ सेचयेत् ।  
श्रीखण्डागरुचन्द्रैश्च भूषितेऽस्त्रेण सप्तधा ॥ २३ ॥  
  
जप्तांश्चन्दनसिद्धार्थदूर्वाभस्माक्षतान् कुशान् ।  
सजलान् विकिरेन्मन्त्री प्रत्यूहघ्नान् हि मण्डलम् ॥ २४ ॥  
  
मार्जयेदस्त्रमन्त्रेण तान् मन्त्री दर्भमुष्टिना ।  
आसनाय तु वार्द्धान्या ईशाने स्थापयेच्च तान् ॥ २५ ॥  
  
पुण्याहं वाचयित्वाथ विप्रान् सन्तोष्य यत्नतः ।  
वेदिकायां लिखेत् पश्चात् सर्वतोभद्रमण्डलम् ॥ २६ ॥  
  
तल्लक्षणमथो वक्ष्ये सर्वतन्त्रानुसारतः ।  
देशिको वेदिकामध्ये गोमयेनोपलेपिते ॥ २७ ॥  
  
पूर्वोक्तक्रमयोगेन चतुरस्रं प्रकल्पयेत् ।  
चतुष्कोष्ठसमायुक्तं कर्णसूत्रविभूषितम् ॥ २८ ॥  
  
तत्र कोष्ठचतुष्कान्तःसूत्राणां स्याच्चतुष्टयम् ।  
कोणस्थकोष्ठमध्येषु दृश्यन्ते मत्स्यका यथा ॥ २९ ॥  
  
ऐन्द्रवारुणगं युग्मं सौम्ययाम्यगतद्वयम् ।  
मकरेष्वेषु सूत्राणि दद्याच्चत्वारि मन्त्रवित् ॥ ३० ॥  
  
पूर्वपश्चिमगं तद्वद्दक्षोत्तरगतं पुनः ।  
मकरान् पूर्ववत् कुर्यात् तत्र सूत्राणि पातयेत् ॥ ३१ ॥  
  
शतयुग्मं च पञ्चाशत्षट्पदानि यथा पुनः ।  
प्रादुर्भवन्ति रम्याणि सूत्राण्येवं विकाशयेत् ॥ ३२ ॥  
  
षट्त्रिंशत्कोष्ठकैर्मध्ये सरोजं परिकल्पयेत् ।  
तद्बहिः परितः पीठमेकपङ्क्त्या प्रकल्पयेत् ॥ ३३ ॥  
  
पङ्क्तिद्वयेन तद्बाह्ये वीथीकल्पनमीरितम् ।  
ततोऽन्यपङ्क्तियुग्मेन द्वारशोभा विधानतः ॥ ३४ ॥  
  
उपशोभाश्च कोणानि मन्त्रवित् परिकल्पयेत् ।  
अथ वक्ष्ये विधानेन सरोजलेखनक्रमम् ॥ ३५ ॥  
  
सरोजस्थानजं भागं द्वादशं तु परित्यजेत् ।  
ततो वृत्तत्रयं मध्ये कुर्यात् सम्यग् यथाविधि ॥ ३६ ॥  
  
कर्णिकां मध्यवृत्तेन द्वितीयेन तु केसरान् ।  
अन्त्यवृत्तेन पत्राणि पत्राग्रांस्त्यक्त भागतः ॥ ३७ ॥  
  
अन्त्यवर्तुलमध्यस्य परिमाणं च यद्भवेत् ।  
किञ्जल्काग्रेषु संस्थाप्य पार्श्वतस्त्वर्धचन्द्रकान् ॥ ३८ ॥  
  
संलिख्य सन्धिसम्बद्धसूत्रन्यासं विधाय च ।  
दलाग्रमानतो वृत्तं कुर्यात् सम्यग् विचक्षणः ॥ ३९ ॥  
  
वृत्तान्तर्मध्यसूत्रस्य पार्श्वयोस्तु यथाविधि ।  
बहिरेकेन कुर्वीत पत्राग्राणि विधानवित् ॥ ४० ॥  
  
किञ्जल्कान् पत्रमूलेषु द्विशः कुर्वीत देशिकः ।  
सामान्यं कमलं ह्येतच्छास्त्रे सर्वत्र गीयते ॥ ४१ ॥  
  
त्रिभिः पदैस्तु पीठस्य पादान् कोणेषु कल्पयेत् ।  
अतिरिक्तैः पदैः पीठगात्राणि रचयेत्ततः ॥ ४२ ॥  
  
वीथीपङ्क्तिद्वयं सम्यगेकीकृत्य प्रमार्जयेत् ।  
कोष्ठद्वयेन चैकेन प्रत्येकं द्वारपार्श्वयोः ॥ ४३ ॥  
  
शोभा भवत्यतः कोष्ठैरेकतस्त्रिभिरेव च ।  
उपशोभास्ततः कोष्ठैः षड्भिः कोणानि कल्पयेत् ॥ ४४ ॥  
  
रजोभिर्भूषयेत् पञ्चवर्णैरेतत्तु मण्डलम् ।  
निशारजो भवेत्पीतं शुक्लं तण्डुलजं स्मृतम् ॥ ४५ ॥  
  
रक्तं कौसुम्भमुद्दिष्टं कृष्णमाहुर्मनीषिणः ।  
पुलाकदाहसम्भूतं श्यामं बिल्वच्छदोत्थितम् ॥ ४६ ॥  
  
पञ्चवर्णाः समाख्याता दीक्षामण्डलकर्मणि ।  
उत्सेधतारको रेखाः शुक्ला अङ्गुलमानतः ॥ ४७ ॥  
  
तारो विस्तारः ।  
  
सर्वाः सीमागतः कार्या शुभ्रा मण्डलकर्मणि ।  
पीतवर्णेन चूर्णेन कर्णिकां पूरयेत्ततः ॥ ४८ ॥  
  
किञ्जल्कान् रक्तवर्णेन दलानि श्वेतवर्णतः ।  
श्यामेन रजसा सन्धिं मन्त्रविच्चाभिपूरयेत् ॥ ४९ ॥  
  
अथवा कर्णिकां मन्त्री पीतेनैव प्रपूरयेत् ।  
किञ्जल्कान् पीतरक्तेन पीठगात्राणि शुभ्रतः ॥ ५० ॥  
  
वीथीचतुष्कमध्येषु कल्पवल्लीः प्रकल्पयेत् ।  
पत्रमूलफलाकारमण्डिता हृदयङ्गमाः ॥ ५१ ॥  
  
नानावर्णरजोभिस्ता रञ्जयेत् कुशली गुरुः ।  
शुभ्रेण रजसा द्वारचतुष्कं पूरयेत्ततः ॥ ५२ ॥  
  
रक्तवर्णेन तच्छोभाः पीतेनैवोपशोभिकाः ।  
कृष्णवर्णेन कोणानि बही रेखात्रयं ततः ॥ ५३ ॥  
  
शुक्लारुणाख्यकृष्णैस्तु रजोभिर्भूषयेत् क्रमात् ।  
सामान्यं सर्वतोभद्रं मण्डलं ह्येतदुत्तमम् ॥ ५४ ॥  
  
अन्यानि मण्डलान्यत्र वक्ष्यन्तेऽपि प्रसङ्गतः ।  
पूर्वोक्ते चतुरस्रे तु तावत् सूत्राणि पातयेत् ॥ ५५ ॥  
  
प्। २४६) यावत्स्यात् कोष्ठशतकं चत्वारिंशत्समन्वितम् ।  
वेदान्वितं तु तन्मध्ये पद्मं षट्त्रिंशता शुभम् ॥ ५६ ॥  
  
एकपङ्क्त्या भवेत्पीठं वीथी नैवात्र दृश्यते ।  
पूर्ववद्वारशोभा स्यादुपशोभात्र नास्ति वै ॥ ५७ ॥  
  
षड्भिः कोष्ठैस्तथा कुर्यात्कोणानि प्रोक्तवर्त्मना ।  
अन्यत्सर्वं विधातव्यं प्रोक्तमण्डलवच्छुभम् ॥ ५८ ॥  
  
एतन्मण्डलमन्यत्तु चतुरस्रे सुशोभने ।  
पातयेत् क्रमशः सूत्रं यावत्कोष्ठानि सर्वतः ॥ ५९ ॥  
  
(षष्टिस्तथा चतुर्युक्तानि स्युस्तन्मध्यतस्ततः ।  
पद्मं चतुर्भिः कोष्ठैः स्यात् कुर्यात् तत्परितः पुनः ॥ ६० ॥  
  
चतुर्वीथीमण्डलान्तावसाना दिग्गतेषु च ) ।  
चतुष्केषु तु पद्मानि विदध्यान्मन्त्रवित्तमः ॥ ६१ ॥  
  
चतुष्काणि विदिक्स्थानि चत्वारि विभजेत् सुधीः ।  
यावत्षोडश कोष्ठानि भवन्त्येतानि मार्जयेत् ॥ ६२ ॥  
  
तथा यावत्स्वस्तिकानामाकारः प्रकटीभवेत् ।  
रजोभिः शुक्लहारिद्ररक्तनीलैः प्रपूरयेत् ॥ ६३ ॥  
  
स्वस्तिकानि शतं चान्यत्पूर्ववत्परिकल्पयेत् ।  
उदितं मण्डलं ह्येतन्नवनाभं सुशोभनम् ॥ ६४ ॥  
  
एतदेवोक्तमार्गेण स्वस्तिकाख्यमनुत्तमम् ।  
मण्डलं स्यात्तु पञ्चाब्जं सर्वकामफलप्रदम् ॥ ६५ ॥  
  
दीक्षायां वा महादाने देवपूजाव्रतादिषु ।  
एतन्मण्डलमध्ये तु कुर्यादन्यतमं बुधः ॥ ६६ ॥  
  
एवं मण्डलमालिख्य प्रोक्तेष्वन्यतमं गुरुः ।  
वेदिकायामासने स प्राङ्मुखः संविशेदथ ॥ ६७ ॥  
  
बद्धपद्मासनो मौनी ऋजुकायो जितेन्द्रियः ।  
देशिकेन्द्रस्तु संस्थाप्य पूजोपकरणानि तु ॥ ६८ ॥  
  
दक्षिणे वामभागे तु स्थापयेत् कलशं शुभम् ।  
सुगन्धिजलपूर्णं च हस्तप्रक्षालनाय च ॥ ६९ ॥  
  
पश्चात्पात्रं विधायाथ दीपान् प्रज्वालयेच्छुभान् ।  
व्यजनं मुकुरं छत्रं चामरं दिक्षु मन्त्रवित् ॥ ७० ॥  
  
संस्कुर्यात् तानि सर्वाणि वक्ष्यमाणविधानतः ।  
करशुद्धिं विधायाथ कुर्यात् तालत्रयं बुधः ॥ ७१ ॥  
  
शरमन्त्रेण दिग्बन्धं कुर्यान्मन्त्री समाहितः ।  
महस्तु तत उत्पन्नं रक्षयेत्तं हि सर्वतः ॥ ७२ ॥  
  
भूतशुद्धिं ततः कृत्वा प्राणस्थापनमाचरेत् ।  
न्यासादिकं ततः कुर्याद्देशिको यतमानसः ॥ ७३ ॥  
  
ऋषिं न्यसेत् ततो मूर्ध्नि च्छन्दो वक्त्रगतं न्यसेत् ।  
देवतां हृदये न्यस्य मूलमन्त्रस्य देशिकः ॥ ७४ ॥  
  
षडङ्गं विन्यसेन्मन्त्री पञ्चाङ्गं वा यथाविधि ।  
यस्य मन्त्रस्य पञ्चाङ्गं नेत्रं तस्य विहीयते ॥ ७५ ॥  
  
अङ्गैर्विहीनस्य मनोरङ्गं तेरैव कल्प्यते ।  
तत्तन्मन्त्रोक्तमार्गेण न्यासानन्यान् समाचरेत् ॥ ७६ ॥  
  
शरीरे स्वस्य मन्त्रस्य योगपीठं प्रकल्पयेत् ।  
देहात्मके ततः पीठे ध्यायेन्मन्त्रस्य देवताम् ॥ ७७ ॥  
  
दर्शयित्वा ततो मुद्राः स्थापयेदर्घ्यमुत्तमम् ।  
जलेन पूरितां दक्षे प्रोक्षणीं स्थापयेत् ततः ॥ ७८ ॥  
  
तत्राल्पमल्पं शङ्खाम्बु तत उत्तरतो न्यसेत् ।  
पाद्यमाचमनीयं च मधुपर्कं च मन्त्रवित् ॥ ७९ ॥  
  
ततो मूलाणुना मन्त्री प्रोक्ष्ण्यद्भिः समाहितः ।  
स्वात्मानं मण्डलं चान्यत्पूजोपकरणादिकम् ॥ ८० ॥  
  
प्रोक्षयेद्गन्धपुष्पाद्यैर्देहे स्वे देशिकोत्तमः ।  
योगपीठं समभ्यर्च्य न्यासमार्गेण मन्त्रवित् ॥ ८१ ॥  
  
पीठान्तं च ततस्तत्र पूजयेदिष्टदेवताम् ।  
देवतात्मा ततः पञ्च कुर्याद्वा सुमनोञ्जलीन् ॥ ८२ ॥  
  
शीर्षे हृदि तथाधारे चरणे सर्वगात्रके ।  
पूजयेच्च निवेद्येन रहितैश्चन्दनादिभिः ॥ ८३ ॥  
  
सर्वोपचारैस्तच्छेषं गुर्वादिष्टेन कर्मणा ।  
समापयेदिदं सर्वं प्रोक्षण्यद्भिः समाचरेत् ॥ ८४ ॥  
  
पानीयं प्रोक्षणीसंस्थं त्यक्त्वा सम्पूर्य पूर्ववत् ।  
उपचारैश्चन्दनाद्यैर्मण्डलं पूजयेद्गुरुः ॥ ८५ ॥  
  
पूरयेत् कर्णिकां पूर्वं शालिभिस्तण्डुलैस्ततः ।  
दर्भां न्यसेदुपर्येषां साक्षतं कूर्चक्रं ततः ॥ ८६ ॥  
  
छिन्नमूलाः कुशा दीर्घाः सप्तविंशतिसङ्ख्यकाः ।  
ब्रह्मग्रन्थियुतास्त्वग्रदेशे कूर्च इहोच्यते ॥ ८७ ॥  
  
यजेदाधारशक्त्यादिपीठमन्त्रावसानकम् ।  
स्वर्णादिरचितं तत्र कलशं छिद्रवर्जितम् ॥ ८८ ॥  
  
त्रिगुणात्मकसूत्रेण वेष्टितं सर्वतो बहिः ।  
चन्दनागुरुकर्पूरैर्मध्ये सम्यक्प्रधूपितम् ॥ ८९ ॥  
  
ध्रुवं जपविधानेन स्थापयेद्देशिकोत्तमः ।  
नव रत्नानि निःक्षिप्य कुम्भे कूर्चमथोपरि ॥ ९० ॥  
  
दूर्वाचन्दनसंयुक्तं विन्यसेदक्षतान्वितम् ।  
पुष्पं नीलं च वैडूर्यं विद्रुमं मौक्तिकं तथा ॥ ९१ ॥  
  
प्। २४७) ततो मरकतं वज्रं गोमेदं पद्मरागकम् ।  
मौक्तिकानि च रत्नानि देशिकस्तन्त्रवित्तमः ॥ ९२ ॥  
  
क्षाद्यान्तक्रमतो मन्त्री मातृकां मनसा जपन् ।  
मूलमन्त्रं जपन्नन्ते चिन्तयन्नैक्यमात्मनः ॥ ९३ ॥  
  
घटस्य पीठभेदं च चिन्तयेत् साधकोत्तमः ।  
पञ्चाशदोषधिक्वाथैः पूरयेत्तदनन्तरम् ॥ ९४ ॥  
  
दुग्धवृक्षत्वचा क्वाथैर्ब्रह्मभूरुटत्वगुद्भवैः ।  
गन्धपङ्कप्रसूनादिवासितैर्वा शुभैर्जलैः ॥ ९५ ॥  
  
क्वाथादितोयैरापूर्य शङ्खं तस्मिन् विलोडयेत् ।  
गन्धाष्टकं शुभं मन्त्री सर्वसमप्तत्प्रदायकम् ॥ ९६ ॥  
  
कलाः सर्वाः समावाह्य पूजयेच्च यथाविधि ।  
कलादिदेवतारूपं शङ्खनीरं घटे क्षिपेत् ॥ ९७ ॥  
  
चन्दनागरुकर्पूरकाश्मीरै रोचनान्वितैः ।  
ससिह्लकजटामांसीसटीभिः शक्तिसम्भवम् ॥ ९८ ॥  
  
गन्धाष्टकं शुभं वश्यं शक्तिमन्त्रेषु योजयेत् ।  
  
इति । काश्मीरं कुङ्कुमम् । सिह्लकं शिलारसः । सटी कचोरः ।   
चन्दनागरुकर्पूरचोरकुङ्कुमरोचनाः जटामांसीकपियुताः   
शक्तेर्गन्धाष्टकं मतम् ॥ इति शारदातिलकवचनात् ।  
  
ह्रीवेरं चन्दनं कुष्ठमगुरुं कुङ्कुमं मुरम् ।  
सेव्यकं च जटामांसी वैष्णवं तदुदीरितम् ॥ १ ॥  
  
ह्रीवेरं बालकम् । सेव्यकुमुशीरम् । सुरं मोरहरीति प्रसिद्धम् ।  
  
मुरा गन्धवती दैत्या गन्धाढ्या गन्धमादिनी ।  
सुरभिर्भूतगन्धा च कुठी गन्धकुठी स्मृता ॥ १ ॥  
  
एकाङ्गीति नानार्थवचनादेकाङ्ग्येव मुरशब्देनोच्यते । एकाङ्गी छर्व्युरिति   
लोके प्रसिद्धा ॥  
  
जलकाश्मीरकुष्ठैस्तु रक्तचन्दनचन्दनैः ।  
तमालागरुकर्पूरैः शाम्भवं चाष्टगन्धकम् ॥ १ ॥  
  
जलं बालकम् ।  
  
गन्धाष्टकस्य संयोगात् सामर्थ्याद्देशिकस्य च ।  
सशक्तिकं जलं कुम्भे भवेदेव न संशयः ॥ ९९ ॥  
  
आदौ कृशानुसम्बन्धि कलादशकमर्चयेत् ।  
कलाद्वादशकं सौरं पूजयेत् तदनन्तरम् ॥ १०० ॥  
  
कलाषोडशकं चान्द्रं यजेत् पश्चाद्गुरूत्तमः ।  
वेदादिभेदसञ्जाताः कलाः पञ्चाशतैर्युताः ॥ १०१ ॥  
  
सन्निधाप्य समभ्यर्च्य ततो मन्त्री तु ताः क्रमात् ।  
मध्ये मध्ये ऋचः पञ्च पूजनीया इमा अपि ॥ १०२ ॥  
  
आत्ममन्त्रं समुच्चार्य शुचिषत्पदमुच्चरेत् ।  
वसुरन्तमन्त्रपदं रिक्षसद्धोपदं ततः ॥ १०३ ॥  
  
पदं ता वेदिषपदे दतिथिर्दुपदं ततः ।  
रोणसत्पदमुच्चार्य नृषद्वरपदे वदेत् ॥ १०४ ॥  
  
वदेत् सदृतसद् व्योमसदब्जा गोपदं वदेत् ।  
वदेज्जा ऋतजेत्यस्मादद्रिजाशब्दमुच्चरेत् ॥ १०५ ॥  
  
सप्तमस्वरमुच्चार्य सबिन्द्वाषाढिनं वदेत् ।  
उक्त्वा बृहत्पदं वान्ते प्रथमो मन्त्र ईरितः ॥ १०६ ॥  
  
इति । आत्ममन्त्रः हंस इति । सप्तमस्वर ऋकारः । आषाढी तकारः । अन्यानि   
पदानि स्वरूपाणि ॥ तथा -  
  
लोहितो वह्निसहितः पूतना द्व्यन्तिका ततः ।  
उक्त्वा ष्णुः स्तवते पश्चाद्वीर्येण मृपदं वदेत् ॥ १०७ ॥  
  
गो न भीमश्च कुचरो गिरिष्ठाश्च ततो वदेत् ।  
यस्योरुषु त्रिषु पदं ततो विक्रमणेष्वधि ॥ १०८ ॥  
  
क्षियन्ति तु पदं ब्रूयाद्भुवनानि ततो वदेत् ।  
तोयस्थो माधवः पश्चाद्वान्तं स्यात्तायशान्तियुक् ॥ १०९ ॥  
  
द्वितीयो मनुराख्यातस्तृतीयः प्रोच्यतेऽधुना ।  
  
लोहितः पकारः वह्नी रेफस्तेन प्र पूतना तकारः । तोयं वकारः तत्स्थो   
माधव इकारः तेन वि वान्तं श तोयं व शान्ति आ तेन श्वा । अन्यानि पदानि   
स्वरूपाणि ॥  
  
णान्तोऽग्निमान्तोपान्त्यस्य कलायुक् पतृतीयकः ।  
चतुर्मुखः सचन्द्रार्धस्ततः स्याच्च यजामहे ॥ ११० ॥  
  
परं सुगन्धिं पुष्टीति वर्धनं च ततो भवेत् ।  
पदमुर्वारुकमिव बन्धनान्मृपदं वदेत् ॥ १११ ॥  
  
त्योर्मुक्षीयपदे पश्चान्मामृतात्पदमुच्चरेत् ।  
  
प्। २४८) णान्तस्तकारः अग्नी रेफः मान्ता यकारः उपान्त्यकला बिन्दुरेतेन   
त्र्यं पतृतीयो वकारः चतुर्मुखः ककारः चन्द्रार्धो बिन्दुस्तेन कम् अन्यानि   
पदानि स्वरूपाणि ॥  
  
गायत्र्यात्मा चतुर्थः स्यान्मन्त्रः ख्यातो जगत्यलम् ।  
तोयस्था शाल्मली प्रोक्ता सहजाढान्तविष्णुयुक् ॥ ११२ ॥  
  
अग्निश्च केवलः प्रोक्तो योनिं कल्पपदं वदेत् ।  
यतु त्वष्टापदं पश्चात् ततो रूपाणि पिंशतु ॥ ११३ ॥  
  
आसिञ्चतु प्रजा पश्चात्पतिर्धातापदं वदेत् ।  
गर्भं दधात्विति पदमाषाढी पद्मनाभयुक् ॥ ११४ ॥  
  
पञ्चैते वैदिका मन्त्रास्तेष्वेकैकं प्रपूजयेत् ।  
  
तोयं वकारः शाल्मली इकारस्तेन वि सहजा षकारः ढान्तो णकारो   
विष्णुयुक् उकारयुक्तस्तेन ष्णु । अग्नी रेफः केवलो विस्वरः ॥ आषाढी तकारः   
पद्मनाभ एकारस्तेम ते इति ॥  
  
तारस्य पञ्चभेदोत्थकलानामन्तरे सुधीः ।  
आवाह्यादौ कलाः पश्चात् सन्निधाप्य च देशिकः ॥ ११५ ॥  
  
प्राणान् संस्थाप्य गन्धाद्यैः पूजयेत् साधकोत्तमः ।  
यत्र यत्र कलापूजाविधिस्तत्रैवमेव हि ॥ ११६ ॥  
  
तारस्य पञ्चभेदोत्थकलानां पूजयेत् सुधीः ।  
कलादशकमावाह्य सृष्ट्याद्याः सन्निधाप्य च ॥ ११७ ॥  
  
हंसः शुचिपदित्याद्यामृचं सञ्जप्य पूजयेत् ।  
प्राणसंस्थापनं कृत्वा कलानां पूजयेच्च ताः ॥ ११८ ॥  
  
एवं जराद्यास्तीक्ष्णाद्याः पीताद्याश्च विधानतः ।  
निवृत्त्याद्याश्चापि यजेदुक्तयुक्त्या विचक्षणः ॥ ११९ ॥  
  
अकारोकारकौ प्रोक्तौ मकारो बिन्दुनादकौ ।  
शक्तिसान्तावमी सप्त ध्रुवभेदाः समीरिताः ॥ १२० ॥  
  
अन्तिमौ द्वौविमौ भेदौ पृथगेव समीरितौ ।  
  
शक्तिः सकारः सान्तो हकारः ।  
  
ततो रसालपनसपिप्पलद्रुमपल्लवैः ।  
सुत्रामवल्लरीनद्धैः कल्पवृक्षमनीपया ॥ १२१ ॥  
  
कलशस्थापनं मन्त्री विदधीत समाहितः ।  
पश्चादक्षतसंयुक्तां सफलां शुभचक्रिकाम् ॥ १२२ ॥  
  
देशिकेन्द्रः समादाय स्थापयेत् पल्लवोपरि ।  
कल्पवृक्षफलानां हि मत्या विशदधीर्गुरुः ॥ १२३ ॥  
  
पट्टाम्बरयुगेनैव घटं पश्चात् प्रवेष्टयेत् ।  
प्रधानकुम्भं संस्थाप्य वेद्यामेवं गुरूत्तमः ॥ १२४ ॥  
  
तोरणानां समीपेषु पूर्वादिषु यथाक्रमम् ।  
प्राग्वन्मण्डलमालिख्य पद्मं चाष्टदलं शुभम् ॥ १२५ ॥  
  
प्रागुक्तविधिना तेषु कुम्भान् संस्थाप्य देशिकः ।  
ध्रुवं धरां वाक्पतिं च विघ्नेशं तेषु पूजयेत् ॥ १२६ ॥  
  
आग्नेयादिषु कोणेषु कुम्भान् संस्थाप्य पूर्ववत् ।  
अमृतं दुर्जयं चैव सिद्धार्थं मङ्गलं तथा ॥ १२७ ॥  
  
सम्पूज्य वह्निकोणादिष्विन्द्रादीनथ पूजयेत् ।  
पूर्वादिष्वष्टकुम्भेषु तेषां मन्त्रैस्तु वैदिकैः ॥ १२८ ॥  
  
पुनः पूर्वादिकुम्भेषु पूजयेद् दिग्गजानपि ।  
ऐरावतं पुण्डरीकं वामनं कुमुदाञ्जनौ ॥ १२९ ॥  
  
पुष्पदन्तं सार्वभौमं सुप्रतीकं च देशिकः ।  
पुनर्वेद्यां गुरुर्गत्वा उपविश्य निजासने ॥ १३० ॥  
  
सञ्चिन्त्य मूलमन्त्रेण मूर्तिं तस्मिन् गुरूत्तमः ।  
तस्यां मूर्तौ समावाह्य पूजयेदिष्टदेवताम् ॥ १३१ ॥  
  
स्मृत्वा मूलमनुं मन्त्री सम्यङ्नाडीपथा ततः ।  
निर्गमय्य च चैतन्यं नासिकाग्रविनिर्गतम् ॥ १३२ ॥  
  
अञ्जलौ मातृकापद्मे महः पुष्पान्विते गुरुः ।  
मस्तकान्तं समुत्थाप्य तस्यामावाहयेत् ततः ॥ १३३ ॥  
  
संस्थापनं प्रथमतः सन्निधानमतः परम् ।  
सन्निरोध च सकलीकरणं त्ववगुण्ठनम् ॥ १३४ ॥  
  
अमृतीकरणं परमीकरणं स्वस्वमुद्रया ।  
  
सन्निरोधं चेति चकारात्सम्मुखीकरणमपि ज्ञेयम् ॥  
  
क्रमाद् विदध्याच्च तत उपचारान् प्रकल्पयेत् ।  
आसनादिप्रसूनान्तानुपचारान् प्रकल्प्य च ॥ १३५ ॥  
  
तत्तन्मन्त्रविधानेषु प्रोक्ताङ्गावरणान्यपि ।  
सर्वान्ते लोकपालानां तदस्त्राणां च पूजनम् ॥ १३६ ॥  
  
विधाय पूजामेवं हि धूपदीपनिवेद्यकैः ।  
  
प्। २४९) इति ॥ प्रपञ्चसारे -  
  
कृते निवेद्ये च ततो मण्डलं परितः क्रमात् ।  
मङ्गलाङ्कुरपात्राणि स्थापनीयानि मन्त्रिणा ॥ १ ॥  
  
इति ॥ तथा -  
  
वेदिकाया दक्षभागे कृत्वा स्थण्डिलमुत्तमम् ।  
संस्थाप्य वह्निं संस्कृत्य वैश्वदेवं समाचरेत् ॥ १३७ ॥  
  
तत्र प्रणवपूर्वाभिर्हुत्वा व्याहृतिभिः पुनः ।  
मूलाणुना ततो हुत्वा साज्येन हविषा सुधीः ॥ १३८ ॥  
  
पञ्चविंशतिधा पश्चाद् हुत्वा व्याहृतिभिः पुनः ।  
सम्पूज्य तां चन्दनाद्यैः पीठमूर्तौ तु योजयेत् ॥ १३९ ॥  
  
अग्निं विसृज्य शिष्टेन पायसेन बलिं हरेत् ।  
पार्षदेभ्यश्चन्दनादिपुष्पाक्षतसमन्वितम् ॥ १४० ॥  
  
तत उत्थाप्य नैवेद्यं तत्स्थलं शोधयेत् सुधीः ।  
पुनर्यजेच्चोपचारैः पञ्चभिर्दर्शयेत् ततः ॥ १४१ ॥  
  
छत्रं च चामरं पश्चाद् दद्यात्ताम्बूलमुत्तमम् ।  
  
छत्रं चेति चकाराद्दर्पणव्यजनेऽपि गृह्येते ॥  
  
सहस्रं च जपेन्मन्त्री मूलमन्त्रं समाहितः ।  
देवतायै निवेद्याथ तं जपं सम्पदे ततः ॥ १४२ ॥  
  
ईशानदिशि यः पूर्वं स्थापितो विकिरोऽत्र च ।  
सुवर्णवस्त्रसंयुक्तं करकं जलपूरितम् ॥ १४३ ॥  
  
न्यसेदत्र यजेदस्त्रदेवतां घोररूपिणीम् ।  
पश्चिमास्यां खड्गखेटधारिणीं सिंहसंस्थिताम् ॥ १४४ ॥  
  
तिष्ठन् सम्पूज्य च ततो गृहीत्वा तं प्रदक्षिणम् ।  
भ्रमेदन्तस्तु रक्षेति लोकेशानामितीरयन् ॥ १४५ ॥  
  
नालयुक्तेनोदकेन देवतां भावयेत्ततः ।  
स्वस्थाने स्थापयेत्तं तु फण्मन्त्रेण ततोऽर्चयेत् ॥ १४६ ॥  
  
उपविश्य तु भूयोऽस्त्रं गन्धाद्यैर्मन्त्रवित्तमः ।  
ततो वह्निं सुसंस्कृत्य चरुं गोपयसा पचेत् ॥ १४७ ॥  
  
नवे ताम्रादिजे पात्रे क्षालिते च शराणुना ।  
मूलाणुनाभिमन्त्र्याथ तण्डुलाञ्शालिसम्भवान् ॥ १४८ ॥  
  
तिथिप्रसृतिमानेन शराणुं प्रजपन् क्षिपेत् ।  
प्रक्षालितेन पात्रेण पात्रवक्त्रं पिधाय च ॥ १४९ ॥  
  
हुम्मन्त्रेण ततो मूलमनुना देशिकोत्तमः ।  
पचेद् गुरुः प्राङ्मुखस्तु स्विन्ने तमभिधारयेत् ॥ १५० ॥  
  
मूलेन स्रुवसंस्थेन घृतेनाथावतारयेत् ।  
हुम्मन्त्रेणास्त्रसञ्जप्ते कुशास्तीर्णे विभज्य तत् ॥ १५१ ॥  
  
त्रिधा त्वेकं देवतायै परं वह्नौ निवेदयेत् ।  
शिष्टं शिष्येण सहितो गुरुर्भुञ्जीत मन्त्रवित् ॥ १५२ ॥  
  
कृताचमन आचान्तं शिष्यमानीय मन्त्रवित् ।  
प्रादेशमात्रं हृञ्जप्तं यथोक्तं दन्तधावनम् ॥ १५३ ॥  
  
शिष्याय दद्यात्स रदान् विशोध्य क्षालितं त्यजेत् ।  
  
आचान्तमत्र च यथाविधि तच्छिखाया बन्धैः सुरक्षितममुं प्रविधाय   
मन्त्री ।  
वेद्यां शयीत कुशसंस्तरणे रजन्यां शिष्येण सार्धममुना   
गदितोऽधिवासः ॥ १५४ ॥  
  
ताम्रादीत्यादिपदेन मृण्मयग्रहणम् । तल्लक्षणमुक्तं कात्यायनेन -  
  
तिर्यगूर्ध्वं समिन्मात्रा दृढा नातिबृहन्मुखी ।  
मृण्मय्यौदुम्बरी वापि चरुस्थाली प्रशस्यते ॥ १ ॥  
  
इति । समिन्मात्रा प्रादेशप्रमाणा प्रादेशान्नाधिकानूना इति कपिलवचनात् ।   
तिथिप्रसृतिः पञ्चदशप्रसृतिः शराणुरस्त्रमन्त्रः तण्डुलांस्त्रिःक्षालितान् ।   
तदुक्तं गोविलेन त्रिःफलीकृतांस्तण्डुलान् त्रिर्देवेभ्यः प्रक्षालयेदित्याहुरिति   
॥ कुशलो दक्षस्तेन शृतमिव प्रदक्षिण । ततः ऊर्ध्वमवदानक्रियाक्षममिति   
। स्विन्न इति :  
  
सुशाखोक्तश्च सुस्विन्नो ह्यदग्धोऽकठिनः शुभः ।  
नचातिशिथिलः पाच्यो न च वीतरसो भवेत् ॥ १ ॥  
  
इत्युक्तलक्षणे घृतेन संस्कृते हुम्मन्त्रेणावतारयेदिति पूर्वेणान्वयः । अत्र   
हुम्मन्त्रेणेत्यादिषु तत्तकल्पोक्तकवचमन्त्रास्त्रमन्त्रादयो ज्ञेयाः न तु   
हुम्मात्रं फण्मात्रं वा ॥ अथाग्निस्थापनं नारदपञ्चरात्रे :  
  
कुण्डस्यारम्भकाले तु संस्कारा न कृता यदि ।  
निष्पन्नस्य च ते सर्वे विधेयाः स्युः क्रमेण वै ॥ १ ॥  
  
प्। २५०) इति ॥ उत्तरतन्त्रे -  
  
होमकर्म ततो वक्ष्ये सकलागमसम्मतम् ।  
सुसंस्कृते गुरोः कुण्डे संस्कारैश्च यथाविधि ॥ १ ॥  
  
ते दशाष्टाधिकाः प्रोक्ताः सर्वागमविशारदैः ।  
मूलाणुना च संवीक्ष्य सम्प्रोक्ष्यास्त्राणुना ततः ॥ २ ॥  
  
कुशैः सन्ताड्य चास्त्रेण प्रोक्षयेत् कवचाणुना ।  
खननं स्याच्छरेणाथ तेनैवोद्धार ईरितः ॥ ३ ॥  
  
पूरणं च हृदास्त्रेण समीकुर्याच्च सेचनम् ।  
कवचेनाथ शस्त्रेण कुट्टनं वर्मणा मतम् ॥ ४ ॥  
  
मार्जनं च विलेपं च सञ्चिन्त्य च कलात्मताम् ।  
कुर्यात् त्रिसूत्रीकरणं नमोमन्त्रेण पूरयेत् ॥ ५ ॥  
  
शरेण वज्रीकरणं कुशैः कुर्याच्चतुष्पथम् ।  
कवचेनेन्द्रियाणां चाप्युद्घाटनमथाचरेत् ॥ ६ ॥  
  
एवमुक्तैस्तु संस्कारैर्होमे कुण्डानि देशिकः ।  
संस्कुर्यादथवा तानि चतुर्भिः प्रथमोदितैः ॥ ६ ॥  
  
शरेण तत्तदङ्गभूतास्त्रमन्त्रेण प्रोक्षणमुत्तानहस्ताग्रेण ।   
अभ्युक्षणं मुष्टिबन्धेनासेचनम् । उद्धारः खातमृदा ।   
पूरणमन्यमृदा । उक्तं च नारदपञ्चरात्रे :  
  
गृहीत्वा चैकदेशात्तु कुण्डमध्यात्तु मृत्तिकाम् ।  
अङ्गुष्ठानामिकाभ्यां तु हृदयेनाथ पूरयेत् ॥ १ ॥  
  
सेचनमभ्युक्षनमेव शस्त्रेणास्त्रमन्त्रेण । वर्मणेत्येतदग्रिमेषु चतुर्षु   
सम्बध्नाति । तदुक्तं सोमशम्भुना -  
  
सम्मार्जनं समालेपं कलारूपप्रकल्पनम् ।  
त्रिसूत्रीपरिधानं च वर्मणाभ्युक्षणं हृदा ॥ १ ॥  
  
इति ॥ कलारूपप्रकल्पनं सोमसूर्याग्निकलारूपप्रकल्पनम् । त्रिसूत्रीकरणं   
सूत्रत्रयकल्पनम् । हृदयेन पूजनं तु मेखलात्रयस्यैव ॥ तदुक्तं   
नारदपञ्चरात्रे :  
  
समभ्यर्च्य ततो बाह्ये मध्यतः प्रणवेन च ।  
तेनैव विधिना नाभिं पूजयेच्चन्द्रसन्निभाम् ॥ १ ॥  
  
मेखलात्रयपूजायां हृन्मन्त्रं तु प्रपूजयेत् ।  
  
इति । वज्रीकरणं वज्रवद्दृढचिन्तनम् । चतुष्पथं कुशैश्चतुर्दिक्षु   
मार्गचतुष्टयकरणम् । शारदातिलके तु : तनुत्रेण   
तनुयादक्षपाटनमित्युक्तम् । अक्षपाटनलक्षणं तु नारदपञ्चरात्रे :  
  
अच्छिन्नाग्रैस्तदा दर्भैरस्त्रमन्त्राभिमन्त्रितैः ।  
कुण्डभित्तिगणं सर्वं वर्मणा परिभूषयेत् ॥ १ ॥  
  
इत्येवमक्षपाटाख्यं कुण्डसंस्कारमुत्तमम् ।  
  
अत्रेन्द्रियाणामुद्घाटनमिति यदुक्तं तत्त्वेवमेव कर्तव्यम् ।   
अक्षशब्दस्येन्द्रियवाचकत्वादक्षपाटनमिन्द्रियाणामुद्घाटनमित्यर्थः ।   
हुङ्कारेण राक्षसनिवारणमिति केचित् । आदिक्षान्तानां वर्णानां पाटनं   
व्याप्तिरित्यपरे । पक्षान्तरमाह । अथ वेति ।   
प्रथमोदितैर्वीक्षणप्रोक्षणताडनाभ्युक्षणैः । तथा : त्रिशस्त्रिशो   
लिखेल्लेखाः प्रागुदग्रा हृदाणुना । उदग्रा इति दिव्यत्वादुदगग्राः ।  
  
स्मृताश्च प्राङ्मुखाग्राणां देवा विष्ण्वीशवासवाः ।  
उदङ्मुखाग्ररेखाणां ब्रह्मसूर्येन्दवः क्रमात् ॥ १ ॥  
  
अत्र रेखालिखने कुत आरम्भः कुत्रवसानमित्याकाङ्क्षायामाह   
सौत्रामणीतन्त्रे -  
  
प्राचीमूर्धमुदक्संस्थं दक्षिणारम्भमालिखेत् ।  
उदगग्रं पुरःसंस्थं पश्चिमारम्भमालिखेत् ॥ १ ॥  
  
प्राचीमूर्धं प्रागग्रम् । उदगग्रं पुरःसंस्थं पूर्वावसानकम् ।   
नारदपञ्चरात्रे -  
  
उल्लिखेदस्त्रराजेन दर्भकाण्डेन यत्नतः ।  
भूमावभ्यन्तरे कुण्डे दक्षिणाशादितः क्रमात् ॥ १ ॥  
  
उत्तराशावधिं यावद्दद्याद्रेखात्रयं समम् ।  
प्रत्यग्भागात्समारभ्य यावत्पूर्वावधिं तथा ॥ २ ॥  
  
इति ॥ अत्र हृन्मन्त्रास्त्रमन्त्रयोर्विकल्पः । तथा : अथवाग्नियुगान्तःस्थं   
वह्निगेहं (कोणं) लिखेत् क्रमात् । अग्नियुगं त्रिकोणद्वयरूपं षट्कोणं   
वह्निकोणं त्रिकोणम् । अत्र रेखाषट्कोणयोर्विकल्पः । तथा यामले :   
षट्कोणेनावृतं देवि त्रिकोणं तत्र संलिखेत् । इति । अत एव नारदपञ्चरात्रे   
रेखामात्रमुक्तम् । शारदातिलके : वर्मणाभ्युक्ष्य तारेण   
  
प्। १५१) योगपीठमथार्चयेत् । इति । सौत्रामणीतन्त्रे तु । प्रोक्षयेद्वाग्भवेन   
वेत्युक्तं वाशब्दः प्रणवापेक्षया । अभ्युक्ष्य कुशसलिलेन । अभ्युक्ष्य च   
कुशाम्भोभिरिति योगिनीतन्त्रवचनात् । प्रपञ्चसारे :   
प्राणाग्निहोत्रविधिनाप्यावसथीयेऽनलस्थाने । प्राणाग्निहोत्रविधिरपि तत्रैव   
मध्येन्द्रवरुणशशियमदिग्गतानि क्रमेण कुण्डानि ।   
आवसथ्यसभ्याहवनीयान्वाहार्यगार्हपत्यानि ॥ इति । उत्तरतन्त्रे : सम्प्रोक्ष्य   
प्रणवेनाथ योगपीठं समर्चयेत् । योगपीठार्चनं प्रयोगे वक्ष्यते ।  
  
तत्र शक्तिं च संस्मृत्य सम्यगृतुमतीं शुभाम् ।  
अतीन्द्रियाभां सकलजगदात्मस्वरूपिणीम् ॥ १ ॥  
  
ईशानसहितां तत्र सम्यग्गन्धादिभिर्यजेत् ।  
शक्तिमन्त्रेण तां शक्तिमीशानं मूलमन्त्रतः ॥ २ ॥  
  
अभ्यर्च्य मूलवित् सम्यक् मणिजं वाऽरणेयकम् ।  
कुलीनद्विजगेहोत्थं पात्रे हुतवहं ततः ॥ ३ ॥  
  
आनीयास्त्रेण नैर्-ऋत्यां क्रव्यादांशं परित्यजेत् ।  
देवांश मूलमन्त्रेण स्थापयेदग्रतः सुधीः ॥ ४ ॥  
  
पश्चात्तमग्नीं संस्कारैः संस्कुर्याद्वीक्षणादिभिः ।  
प्रदीपकलिकाकारं तेज आवाह्य यत्नतः ॥ ५ ॥  
  
ऐक्यं जाठरबैन्दववह्निभ्यां पार्थिवस्य च ।  
स्मृत्वाग्निबीजकेनास्य चैतन्यं योजयेदथ ॥ ६ ॥  
  
ओङ्कारेणाभिमन्त्र्याथ धेनुमुद्रामृतीकृतम् ।  
संरक्ष्य च शरेणाथ कवचेनावगुण्ठयेत् ॥ ७ ॥  
  
ततः सम्पूज्य कुण्डस्य भ्रामयेत् त्रिःप्रदक्षिणम् ।  
प्रणवेन ततः स्वस्य सम्मुखं स्वीयकुण्डके ॥ ८ ॥  
  
देव्या योनौ तत्र जानुस्पृष्टभूमिश्च देशिकः ।  
शिवबीजमिति ध्यात्वा निक्षिपेदाशुशुक्षणिम् ॥ ९ ॥  
  
तत आचमनीयं च देव्या देवस्य कल्पयेत् ।  
  
वैष्णवयागे तु नारदपञ्चरात्रे -  
  
तत्र नारायणाख्यस्य शक्तिर्विद्योतलक्षणा ।  
लक्ष्म्याकृतिपदं प्राप्ता अमृतामृतजीवनी ॥ १ ॥  
  
इति ॥ तथा कपिलपञ्चरात्रे -  
  
कामोन्मत्तं ततः कृष्णं लक्ष्मीमृतुमतीं स्मरेत् ।  
तयोः सङ्गमयोगेन वह्निः सञ्जातसंस्थितिः ॥ १ ॥  
  
इति ॥ कुम्भसम्भवोऽप्याह -  
  
लक्ष्मीमृतुमतीं भद्रां प्रभां नारायणस्य च ।  
ग्राम्यधर्मेण सञ्जातमग्निं तत्र विचिन्तयेत् ॥ १ ॥  
  
पात्रे ताम्रादिपात्रे ॥ यदाहात्रिः -  
  
पात्रान्तरेण पिहिते ताम्रापात्रादिके ।  
अग्निप्रणयनं कुर्याच्छरावे तादृशेऽपि वा ॥ १ ॥  
  
पिहिते कवचमन्त्रेण । तदुक्तं पिङ्गलामते -  
  
अस्त्रेणाग्निं समाधाय कवचेन पिधाय च ।  
क्रव्यादांशं च नैर्-ऋत्यां त्यजेदस्त्रेण पार्वति ॥ १ ॥  
  
इति ॥ तथा नारदपञ्चरात्रे : तैजसे ताम्रपात्र वा मृण्मयेऽभिनवेऽपि वा ।   
इति ॥ तैजसपदं गोवलीवर्दन्यायेन ताम्रेतरपरम् । एतेन :  
  
शरावे भिन्नपात्रे वा कपाले चोल्मुकेऽपि वा ।  
नाग्निप्रणयनं कुर्याद्व्याधिहानिभयावहम् ॥ १ ॥  
  
इति सरस्वतीसारलिखितवचनं पुरातनमृत्पात्रपरम् अभिनवेत्युक्तेः ।   
भैरवीतन्त्रे तु : योनावेवं विन्यसेत् स्वाभिवक्त्रं पश्चादेवं   
मूलमन्त्रेण मन्त्री इत्युक्तं तदत्र प्रणवमूलमन्त्रयोर्विकल्पः ॥ जाठर   
इति : बिन्दुः परमात्मा तस्याग्नीषोमकत्वात्तद्भवो वह्निर्वैन्दवः पार्थिवो   
भौमः । अमृतीकृतं वम्बीजेन ॥ अमृतीकरणं ततो विदध्याज्जलबीजेन   
सबिन्दुना कृशानोः । इति योगिनीतन्त्रवचनात् । शरेणास्त्रेण । उत्तरतन्त्रे -  
  
उक्त्वा चित्पिङ्गलपदं हनयुग्मं पचद्वयम् ।  
दहयुग्मं च सर्वज्ञम् आज्ञापय ततो द्विठः ॥ १ ॥  
  
अमुं मन्त्रं प्रभाष्यैव कृशानुं ज्वालयेत्ततः ।  
  
इति ॥ द्विठः स्वाहाकारः । प्रपञ्चसारे -  
  
प्। २५२) अग्निं प्रज्वलितं वन्दे जातवेदं हुताशनम् ।  
सुवर्णवर्णममलं समिद्धं सर्वतोमुखम् ॥ १ ॥  
  
अनेन ज्वलितं मन्त्रेणोपतिष्ठेद्धुताशनम् ।  
  
इति । सर्वज्ञमिति शब्दकर्मणि द्वितीया । मन्त्रे तु सम्बुद्ध्यन्तं ज्ञेयम् ।   
सर्वज्ञाज्ञापय स्वाहा इति दक्षिणामूर्तिवचनात् । ज्वालयेत् कुशैर्मुखेन   
वा । ततः प्रज्वालयेत् कुशैः इति कुम्भसम्भववचनात् । मुखेनैव   
धमेदग्निं मुखादेषोऽघ्यजायत इति कात्यायनवचनाच्च ।   
मन्त्रतन्त्रप्रकाशे :  
  
ततः प्रविन्यसेज्जिह्वा देहे मन्त्रैर्विभावसोः ।  
सलिङ्गगुदमूर्धास्यनासानेत्रेषु च क्रमात् ॥ १ ॥  
  
ससर्वाङ्गेषु सर्वास्ता वक्ष्यन्ते त्रिविधा अपि ।  
हिरण्या कनका रक्ता कृष्णा चैव तु सुप्रभा ॥ २ ॥  
  
बहुरूपातिरक्ता च जिह्वाः सप्तेति सात्त्विकाः ।  
अनलेरार्घिबिन्द्वन्तसादियान्ताक्षरान्विताः ॥ ३ ॥  
  
इति ॥ अनलो रेफः ईरः यकारः अर्घिरूकारः । अयं क्रमो   
बीजोद्धारप्यैकर्यांयैव । न्यासे तु -  
  
सलिङ्गगुदमूर्धास्यनासानेत्रेषु च क्रमात् ।  
विन्यसेदतिरक्तान्ताः सर्वाङ्गेबहुरूपिणीम् ॥ १ ॥  
  
इति सिद्धान्तशेखरवचनात् सर्वाङ्गे बहुरूपां न्यसेत् । प्रपञ्चसारे -  
  
मन्त्री प्रविन्यसेद्भूयो वह्नेरङ्गानि वै क्रमात् ।  
सहस्रार्चिः स्वस्तिपूर्ण उत्तिष्ठ पुरुषस्तथा ॥ १ ॥  
  
धूमव्यापी सप्तजिह्वो धनुर्धरः इतीरितः ।  
अङ्गमन्त्रान् क्रमादष्ट मूर्तीश्चापि प्रविन्यसेत् ॥ २ ॥  
  
मूर्धांसपार्श्वकट्यन्धुकटिपार्श्वांसकेषु च ।  
प्रदक्षिण्येन विन्यसेद् यथावद्देशिकोत्तमः ॥ ३ ॥  
  
जातवेदाः सप्तजिह्वो हव्यवाहन एव च ।  
अश्वोदरजसञ्ज्ञश्च सवैश्वानर एव च ॥ ४ ॥  
  
कौमारतेजाश्च तथा विश्वदेवमुखाह्वयौ ।  
स्युरष्ट मूर्तयो वह्नेरग्नये पदपूर्विकाः ॥ ५ ॥  
  
प्रणवादिनमोन्ताश्च इति । प्रादक्षिण्येन शिर आरभ्य वामांसादिक्रमेण   
दक्षिणांसावधि न्यसेदिति । अन्धु लिङ्गं गुदमिति केचित् । मुखशब्दः   
प्रत्येकं सम्बध्यते । कौमारतेजाः स्याद्विश्वमुखो देवतामुखस्तथा इति   
शारदातिलकवचनात् । उत्तरतन्त्रे :  
  
प्रादक्षिण्यक्रमेणैव संसिच्य च ततो जलैः ।  
मेखलोपरि संशुद्धैः पुनर्दर्भचतुष्टयः ॥ १ ॥  
  
दिक्क्रमेण परिस्तीर्य दिक्ष्वैन्द्रीवर्जमात्मवित् ।  
निक्षिपेत् परिधीन् ब्रह्मविष्णवीशांस्तत्र पूजयेत् ॥ २ ॥  
  
दर्भचतुष्टयैः प्रागुदगग्रैः । पूर्वाग्रैरुत्तराग्रैश्च दर्भैरग्निं   
परिस्तरेत् । इति गणेश्वरपरामर्शिनीवचनात् । प्रागग्रैरथ   
दर्भैर्धनददिशाग्रैः परिस्तरेत् कुण्डम् । इति भैरवीतन्त्रवचनात् ।   
त्रिमेखलकुण्डे । मध्यमेखलायां परिस्तरणपरिधिप्रक्षेपः कार्यः ।   
तदुक्तं योगिनीतन्त्रे :  
  
एकमेखलके कुण्डे मेखलाधः परिस्तरेत् ।  
द्विमेखले द्वितीयायां मध्यमायां त्रिमेखले ॥ १ ॥  
  
इति ॥ ननु पश्चिममेखलासंलग्नतया नालस्य   
विद्यमानत्वान्मध्यमेखलायां परिस्तरणपरिधिप्रक्षेपः कथं   
भवेदित्याङ्क्षायामाह उत्तरतन्त्रे :  
  
नालमेखलयोर्मध्ये परिधेः स्थापनस्य तु ।  
रन्ध्रं कुर्यात्तथा विद्वान् मध्यस्थमेखलोपरि ॥ १ ॥  
  
इति । स्थण्डिले सिकतानां तु बाह्ये भूमेः परिस्तरेत् । इति परिधयस्तु   
कात्यायनेनोक्ताः : परिधीन् परिदधात्यार्द्रानेकवृक्षीयान् बाहुमात्रान्   
पलाशवैकङ्कतकाश्मर्यवैल्वादि । इति । स्थण्डिले सिकतानां बाह्येऽथ   
विन्यसेत् परिधी निति च । ऐन्द्रीवर्जं परिधीन् दिक्षु क्षिपेदिति सम्बन्धः । दिक्षु   
पश्चिमादक्षिणोत्तरासु स्थविष्ठो मध्यमः । अणीयान् द्राधीयान्   
दक्षिणार्थः । कनिष्ठो ह्वसिष्ठ उत्तरार्थः इति सूत्रितत्वात् । पश्चिमे   
उत्तराग्रमन्ययोः पूर्वाग्रं चेति । दक्षिणामूर्तिसंहितायाम् :   
प्रणीताप्रोक्षणीयुग्मे जलं चाथ घृतं तथा इति ॥   
तत्पात्रस्थापनप्रकारमाह कुम्भसम्भवः :  
  
प्राणानायम्य विधिवत् परिस्तीर्य कुशान्तरैः ।  
स्वगृह्योक्तविधानेन वायुदेशात्ततो मुने ॥ १ ॥  
  
प्। २५३) पात्राण्यासाद्य विधिवदिध्मं तन्त्रेण मन्त्रवित् ।  
तान्यवोक्ष्य पवित्रेण चोत्तानानि विधाय च ॥ २ ॥  
  
पुनः प्रोक्ष्य नयेत् पात्रं परिपूर्य शुभाम्बुना ।  
दत्त्वाक्षतान् पवित्रं च तदुत्पूय निधापयेत् ॥ ३ ॥  
  
दिश्युत्तरस्यां तत्पात्रं प्रणीतेत्युच्यते बुधैः ।  
ततः किञ्चित् प्रणीताम्बु प्रोक्षण्यादाय तज्जलैः ॥ ४ ॥  
  
यज्ञसाधनसम्भारं प्रोक्षयेन्मूलमन्त्रतः ।  
  
इति ॥ उत्तरतन्त्रे -  
  
आसनं च ततो वह्नेः कल्पयित्वा प्रपूजयेत् ।  
  
आसनं योगपीठं च प्रयोगे वक्ष्यते तथा -  
  
कोणषट्के च मध्ये च जिह्वा अङ्गानि केसरे ।  
तद्बाह्ये वसुमूर्तीश्च मध्ये वह्निं ततो यजेत् ॥ १ ॥  
  
वक्ष्यमाणेन विधिना गन्धपुष्पादिभिः सुधीः ।  
  
इति प्रपञ्चसारे -  
  
कोणषट्के च मध्ये च जिह्वाभिः केसरेषु च ।  
अङ्गमन्त्रैस्ततो बाह्ये चाष्टभिः मूर्तिभिः क्रमात् ॥ १ ॥  
  
ततोऽग्निमनुना तेन मन्त्री मध्ये च संयजेत् ।  
वैश्वानर जातवेद प्रोक्त्वा चेहावहेति च ॥ २ ॥  
  
लोहिताक्षपदं सर्वकर्माणीति समीरयेत् ।  
ब्रूयाच्च साधयेत्यन्तं वह्निजायान्तिको मनुः ॥ ३ ॥  
  
इति । मन्त्रे सर्वाणि पदानि सम्बुद्ध्यन्तानि ज्ञेयानि ॥  
  
त्रिनयनमरुणप्ताबद्धमौलिं   
सुशुक्लांशुकमरुणमनेकाकल्पमम्भोजसंस्थम् ।  
अभिमतवरशक्तिस्वस्तिकाभीतिहस्तं नमत कनकमालालङ्कृतांसं   
कृशानुम् ॥ ४ ॥  
  
जिह्वा ज्वालारुचः प्रोक्ता वराभययुतानि च ।  
अङ्गानि मूर्तयः शक्तिस्वस्तिकोद्यतदोर्द्वयाः ॥ ५ ॥  
  
कोणषट्के च मध्ये चेति सम्बन्धः ।  
तदुक्तं सोमशम्भुना -  
  
रुद्रेन्द्रवह्निमांसादवरुणानिलगोचरे ।  
हिरण्याद्याः स्थिता वह्ने रसनाः षडनुक्रमात् ॥ १ ॥  
  
मध्यतो बहुरूपा तु इति ॥ गणेश्वरपरामर्शिन्याम् -  
  
मध्ये च कोणषट्के च जिह्वाः सप्त यजेत्ततः ।  
हिरण्या तप्तहेमाभा शूलपाणिदिशि स्थिता ॥ १ ॥  
  
वैदूर्यवर्णा कनका प्राच्यां दिशि समाश्रिता ।  
तरुणादित्यसङ्काशा रक्ता जिह्वाग्निसंस्थिता ॥ २ ॥  
  
कृष्णाञ्जनचयप्रख्या नैर्-ऋत्यां दिशि संस्थिता ।  
सुप्रभा पद्मरागाभा वारुण्यां दिशि संस्थिता ॥ ३ ॥  
  
अतिरक्ता जपाभासा वायव्यां दिशि संस्थिता ।  
बहुरूपा यथार्थाभा दक्षिणोत्तरमध्यगा ॥ ४ ॥  
  
इति ॥ नारदपञ्चरात्रे -  
  
प्रभा दीप्ता प्रकाशा च मरीचिस्तापिनी तथा ।  
कराला लेलिहा चेति कुण्डं व्याप्य व्यवस्थिताः ॥ १ ॥  
  
ईशपूर्वाग्निदिग्भागे प्रभाद्यं त्रितयं स्थितम् ।  
रक्षोवारुणवायव्ये मरीच्याद्यं त्रयं तथा ॥ २ ॥  
  
सौम्ये च मध्यमे याम्ये स्थितैका लेलिहाभिधा ।  
  
इति ॥ हिरण्यादीनामेव नामन्तराणि प्रभादीनि । यद्वा वैष्णवयागे त्वेताः   
स्वतन्त्राः । तथा वायवीयसंहितायाम् -  
  
हिरण्या प्रागुदग्जिह्वा कनका पूर्वतः स्थिता ।  
रक्ताग्नेयी नैर्-ऋती च कृष्णान्या सुप्रभा मता ॥ १ ॥  
  
अतिरक्ता मरुज्जिह्वा स्वनामानुगुणप्रभाः । अन्या च अरुणा ।  
  
त्रिंशिखा मध्यमा जिह्वा बहुरूपासमाह्वया । तच्छिखैका दक्षिणतो   
ज्वलन्ती वामतः परा   
  
इति सात्त्विकजिह्वाः । राजस्यस्तामस्यश्च वक्ष्यन्ते ॥ केचित्तु -  
  
कुण्डस्य मध्ये ह्यथ सा प्रशस्ता जिह्वा हिरण्या भुवि कार्मणादौ ॥  
स्तम्भनादिषु मता कनकान्तर्द्वेषणादिषु मता खलु रक्ता ।  
  
प्। २५४) मारणे निगदिता भुवि कृष्णा सुप्रभा बुधवरैरिह शान्त्याम् ॥ १ ॥  
  
उच्चाटनेऽतिरक्तान्तर इति वदन्ति । ज्वालारुच इति जिह्वानां ध्यानम् । जिह्वाः   
सर्वाः परिज्ञेया ज्वालाभासाः स्वरूपतः । इति प्रयोगसारवचनात् । एता   
ज्वालारुचा वीता वराभययुता अपि । इति गणेश्वरपरामर्शिनीवचनाच्च ।   
प्रपञ्चसारे :  
  
संस्कृतेन घृतेनाभिद्योतनोद्द्योतनेन च ।  
व्याहृत्यनन्तरं तेन जुहुयान्मनुना त्रिशः ॥ १ ॥  
  
अभिद्योतनोद्द्योतनाख्यसंस्कारद्वयसंस्कृतेनेति सम्बन्धः ।  
अपरे तु संस्कारान्तरमप्यङ्गीकुर्वन्ति । पिङ्गलामते :  
  
कुण्डे चाष्टादश ज्ञेयाः संस्काराः शिवशास्त्रतः ।  
घृते स्रुचि स्रुवे चाष्टौ इति ॥ उत्तरतन्त्रे :  
  
समादाय घृतस्थालीमस्त्रमन्त्रेण सेचयेत् ।  
घृतं तत्र समापूर्य वीक्षणादिसुसंस्कृतम् ॥ १ ॥  
  
वायव्ये बाह्यतोऽङ्गारान् कृत्वा तेषु हृदा न्यसेत् ।  
तापनं तु समुद्दिष्टं कुशद्वयमतः क्षिपेत् ॥ २ ॥  
  
आज्ये प्रज्वलितं वह्नौ विन्यसेत्तु धृतान्वितम् ।  
पवित्रीकरणं दर्भद्वयेन ज्वलितेन तु ॥ ३ ॥  
  
वर्मणाज्यं च नीराज्य वह्नौ दर्भद्वयं क्षिपेत् ।  
अभिद्योतनमेतत् स्यादुद्द्योतनमथोच्यते ॥ ४ ॥  
  
कुशं प्रज्वलितं वह्नौ विन्यसेत्तद् हृदा क्षिपेत् ।  
वह्नाबुद्वास्य च घृतमङ्गारानग्निषु क्षिपेत् ॥ ५ ॥  
  
अपः संस्पृश्य मन्त्रज्ञः कुर्यादुत्पवनं ततः ।  
अस्त्रमन्त्रं जपन्मन्त्री कुशौ प्रादेशमात्रकौ ॥ ६ ॥  
  
अङ्गुष्ठानामिकाभ्यां च गृहीत्वा घृतमुत्पवेत् ।  
ततो हृदा कुशाभ्यां तु स्वाभिमुख्येन सम्प्लवेत् ॥ ७ ॥  
  
घृतं तत्स्यात् सम्प्लवनं षट् संस्काराः प्रकीर्तिताः ।  
  
इति ॥ आज्यमिति -  
  
उत्तमं गोघृतं प्रोक्तं मध्यमं महिशीभवम् ।  
अधमं छागलीजातं तस्माद्गव्यं प्रशस्यते ॥ १ ॥  
  
इति पिङ्गलामतोक्तं वीक्षणादिसुसंस्कृतं घृतं समापूर्य   
मूलमन्त्रेणाभिमन्त्र्य धेनुमुद्रयामृतीकृत्य पश्चादुक्तसंस्कारैः   
संस्कुर्यात् ॥ उक्तं च शैवागमे :  
  
गव्यमाज्यं समादाय मूलमन्त्राभिमन्त्रितम् ।  
स्वकां ब्रह्ममयीं मूर्तिं सञ्चिन्त्य परितापयेत् ॥ १ ॥  
  
इति ॥ वायवीयसंहितायाम् : न्यस्य मन्त्रं घृते मुद्रां   
दर्शयेद्धेनुसञ्ज्ञिताम् इति । बाह्यतः कुण्डव्यासादिति शेषः । प्रज्वलितं   
कुशद्वयं हृदा आज्ये क्षिपेदित्यन्वयः । नीराज्याभितः परिभ्राम्य   
दर्भद्वयं दर्भाणामग्नौ प्रक्षेपः प्रतिपत्तिकर्म अत एव मन्त्रोऽपि   
नोक्तस्तेन दर्भनाशे सति अकृतेऽपि प्रक्षेपे न वैगुण्यमिति ।   
अङ्गुष्ठानामिकाभ्यां हस्तद्वयेतेति शेषः ।   
उत्पवेदग्निसम्मुखमित्यर्थः ॥ शैवागमे :  
  
प्रादेशमात्रदर्भाभ्यामङ्गुष्ठानामिकाग्रकैः ।  
घृताभ्यां सम्मुखं वह्नेरस्त्रेणोत्पवमाचरेत् ॥ १ ॥  
  
इति ॥ उभयत्र वह्निप्रक्षेप एव कुशानां प्रतिपत्तिकर्म ॥ पुनस्तत्रैव -  
  
गृहीत्वा स्रुक्स्रुवावूर्ध्वमुखावधोमुखौ क्रमात् ।  
प्रताप्याग्नौ त्रिधा दर्भमूलमध्याग्रकैः स्पृशेत् ॥ १ ॥  
  
मूलमध्याग्रदेशे तु आत्मविद्याशिवात्मकम् ।  
क्रमात्तत्त्वत्रयं न्यस्येत् ह्रांह्रींह्रूम्बीजकैः प्रिये ॥ २ ॥  
  
स्रुचि शक्तिं स्रुवे शम्भुं विन्यस्य हृदयाणुना ।  
त्रिसूत्रवेष्टितग्रीवौ पूजितौ कुसुमादिभिः ॥ ३ ॥  
  
कुशानामुपरिष्टात्तु स्थाप्यावेतौ स्वदक्षिणे ।  
  
दर्भमूलादिभिः स्रुक्स्रुवयोर्मूलादिस्पर्शः ।   
स्पर्शमभिधायोक्तमुत्तरतन्त्रे -  
  
तत आदाय वामेन प्रोक्षयेद्दक्षपाणिना ।  
भूयोऽग्नौ तौ प्रताप्याथ कुशानग्नौ निवेदयेत् ॥ १ ॥  
  
प्रताप्य त्रिश इति शेषः ॥ उक्तं च पिङ्गलामते -  
  
पुनस्त्रिंशः प्रताप्याधोमुखावग्नौ कुशान् क्षिपेत् ।  
मूलमध्याग्रके न्यसेच्छक्तीरिच्छादिकाः क्रमात् ॥ १ ॥  
  
इति । इच्छाज्ञानक्रियाः शक्तयः ॥ उत्तरतन्त्रे -  
  
कुशद्वयं घृते न्यस्य ततः प्रादेशसम्मितम् ।  
सग्रन्थि कृत्वा साग्रं द्वौ शुक्लकृष्णौ विचिन्तयेत् ॥ १ ॥  
  
प्। २५५) पक्षौ वाम इडां दक्षे पिङ्गलां मध्यतस्ततः ।  
सुषुम्नां संस्मरेन्मन्त्री ततो होमं समाचरेत् ॥ २ ॥  
  
सग्रन्थि कुशद्वयमित्यन्वयः ॥  
  
दक्षभागाद्गृहीत्वाज्यं स्रुवेणाथ हृदाणुना ।  
जुहुयाद्दक्षनेत्रेऽग्नेः स्वाहान्तायाग्नये ततः ॥ १ ॥  
  
गृहीत्वा वामभागाच्च घृतं वामेऽग्निलोचने ।  
जुहुयाच्च हृदा सोमाय स्वाहेति च देशिकः ॥ २ ॥  
  
गृहीत्वा मध्यतस्त्वाज्यमग्नेरलिकलोचने ।  
हृदाणुनाग्नीषोमाभ्यां स्वाहेति जुहुयात् सुधीः ॥ ३ ॥  
  
दक्षभागाद्गृहीत्वा तु हृदाज्यं जुहुयात् सुधीः ।  
वक्त्रे वह्नेः स्विष्टकृते स्वाहेति च ततो गुरुः ॥ ४ ॥  
  
सर्वत्र हृन्मन्त्रस्त्वाज्यग्रहणे ज्ञेयः ॥ शारदातिलके -  
  
सताराभिर्व्याहृतिभिराज्येन जुहुयात् पुनः ।  
जुहुयादग्निमन्त्रेण त्रिवारं देशिकोत्तमः ॥ १ ॥  
  
व्याहृतिभिर्व्यस्तसमस्ताभिस्तिसृभिः । प्रपञ्चसारे -  
  
गर्भाधानादिका वह्नेः समुद्वाहावसानिकाः ।  
क्रियास्तारेण वै कुर्यादाज्याहुत्यष्टभिः क्रमात् ॥ १ ॥  
  
इति ॥ शारदातिलके - गर्भाधानं पुंसवनं सीमन्तोन्नयनं तथा इति ।   
वायवीयसंहितायाम् -  
  
जातं ध्यात्वैवमाकारं जातकर्म समाचरेत् ।  
नालापनयनं कृत्वा ततः संशोध्य सूतकम् ॥ १ ॥  
  
शिवाग्निरिति नामास्य कृत्वाहुतिपुरःसरम् ।  
पित्रोर्विसर्जनं कृत्वा चूडोपनयनादिकम् ॥ २ ॥  
  
अथोद्वाहावसानं यत् कृत्वा संस्कारमस्य तु ।  
  
इति । शिवाग्निरिति शैवे । अन्यत्र तु नारायणाग्निर्दुर्गाग्निरित्यादि ॥ उत्तरतन्त्रे -  
  
गर्भाधानं पुंसवनं सीमन्तोन्नयनं तथा ।  
जातकर्म ततो नामकरणं चोपनिष्क्रमम् ॥ १ ॥  
  
अन्नप्राशनचौलोपनयनानि ततः परम् ।  
महानाम्न्यं महापूर्वव्रतं च तदनन्तरम् ॥ २ ॥  
  
अथौपनिषदं चैव गोदानं तदनन्तरम् ।  
समावर्तनमुद्वाहः संस्कारा मरणान्तिकाः ॥ ३ ॥  
  
क्रूरकर्मणि कर्तव्या मरणान्ताश्च देशिकैः ।  
  
इति ॥ एतन्मन्त्रश्च नारदपञ्चरात्रे -  
  
प्रणवं पूर्वमुच्चार्य ततः कर्म समुच्चरेत् ।  
सम्पादयामि स्वाहेति सर्वकर्मस्वयं विधिः ॥ १ ॥  
  
इति ॥ सौत्रामणीतन्त्रे : विवाहान्ता वाग्भवेन इत्युक्तम् तदेतयोर्विकल्पः ।   
उत्तरतन्त्रे : विवाहानन्तरम् अभ्यर्च्यं वह्निं पितरौ संयोज्यात्मनि मन्त्रवित्   
। इत्युक्तं यथासम्प्रदायं ज्ञेयम् ॥ तथा :  
  
आद्यन्ते घृतसंश्लिष्टाः पञ्चाथ समिधो हुनेत् ।  
जुहुयाद्रसनाङ्गाष्टमूर्तिमन्त्रैः सकृद्घृतैः ॥ १ ॥  
  
इति ॥ गणेश्वरपरामर्शिन्याम् -  
  
ततो (ऽपि) जुहुयादङ्गमन्त्राद्यैश्च सकृत् सकृत् ।  
तन्नामान्ते निशितधीः स्वाहान्तैश्च यथाक्रमम् ॥ १ ॥  
  
इति ॥ विष्णुधर्मोत्तरे -  
  
मन्त्रेणोङ्कारपूर्वेण स्वाहान्तेन विचक्षणः ।  
स्वाहावसाने जुहुयाद्ध्यायन्वै मन्त्रदेवताम् ॥ १ ॥  
  
इति ॥ श्रुतिरपि : यस्यै देवतायै हविर्गृहीतं स्यात्तां मनसा ध्यायेद्वषट्   
करिष्यन् इति । स्वाहान्तमन्त्रस्तु तदन्तो न कर्तव्यः ॥ उत्तरतन्त्रे :  
  
चतुर्वारं स्रुवेणाज्यं गृहीत्वा स्रुचि निःक्षिपेत् ।  
नेनैव तां पिधायाग्नौ हुनेत्तिष्ठन् गुरुः स्वयम् ॥ १ ॥  
  
वौषडन्तेन वह्नेस्तु मनुना सम्पदे ततः ।  
  
इति ॥ प्रपञ्चसारे -  
  
जिह्वायां मध्यसंस्थायां मन्त्री ज्वालावलीतनौ ।  
ताराद्यैर्दशभिर्मन्त्रैः पूर्वपूर्वसमन्वितैः ॥ १ ॥  
  
मनुना गाणपत्येन हुनेत् पूर्वं दशाहुतीः ।  
जुहुयाच्च चतुर्वारं समस्तेनैव तेन तु ॥ २ ॥  
  
आज्येन साध्यमनुना पञ्चविंशतिसङ्ख्यकम् ।  
जुहुयात् सर्वहोमेषु सुधीरनलतृप्तये ॥ ३ ॥  
  
प्। २५६) तान्त्रिकाणामयं न्यायो हुतानां समुदीरितः ।  
  
इति ॥ गाणपत्येन महागणेशमन्त्रेण ॥ गणेश्वरपरामर्शिन्याम् -  
  
महागणेशमन्त्रेण पूर्वपूर्वयुतेन च ।  
तारादिबीजषट्केषुकरणेष्वद्रिवर्णकैः ॥ १ ॥  
  
भिन्नेन दशधा तेन समस्तेन हुनेत् प्रिये ।  
  
इति ॥ मन्त्रः प्रयोगे वक्ष्यते । इषवः पञ्च करणानीन्द्रियाणि पञ्च अद्रयः   
सप्त बीजषट्कः एषु पदच्छेदः । चरुहोमे तु चरुमिदानीं श्रपयेत्   
तत्प्रकारः प्रागेव प्रपञ्चितः ॥ उत्तरतन्त्रे :  
  
सम्पूज्य देवतापीठं वह्नौ सम्यक् ततो गुरुः ।  
अग्निरूपधरां तत्र पूजयेदिष्टदेवताम् ॥ १ ॥  
  
आज्येन साध्यमनुना पञ्चविंशतिसङ्ख्यकम् ।  
हुनेन्मन्त्री चा (ज्य ? ग्नि) मुखे वक्त्रैकीकरणं मतम् ॥ २ ॥  
  
आत्माग्निदेवतानां च चिन्तयन्नैक्यमात्मवित् ।  
एकादशाथ मूलेन हुनेदाज्येन चाहुतीः ॥ ३ ॥  
  
नाडीसन्धानमेवं हि प्रोक्तं देशिकसत्तमैः ।  
अङ्गप्रभृत्यावृतीनामेकैकामाहुतिं हुनेत् ॥ ४ ॥  
  
पूर्वादिदिक्षु कुण्डेषु सर्वेष्वपि यथाविधि ।  
गुरुर्वह्नि प्रविहरेत् संस्कृतेषूक्तवर्त्मना ॥ ५ ॥  
  
सर्वर्त्विजश्चन्दनाद्यैः सम्पूज्य प्रोक्तदेवताम् ।  
सर्वावरणसंयुक्तां मूलेन जुहुयुस्ततः ॥ ६ ॥  
  
पञ्चविंशतिधा सर्पिः संयुतेन पयोन्धसा ॥  
  
इति ॥ वायवीयसंहितायाम् -  
  
स्रुवेणाज्यं समित्पाणिस्रुचा शेषं करेण वा ।  
तत्तद्द्रव्येण होतव्यं तीर्थेनार्षेण वा तथा ॥ १ ॥  
  
इति ॥ छन्दोगपरिशिष्टे : दैवेन तीर्थे च हूयते हविः स्वङ्गारिणि स्वर्च्चिषि तच्च   
पावके । इति ॥  
  
योऽनर्च्चिषि जुहोत्यग्नौ व्यङ्गारिणि च मानवः ।  
मन्दाग्निरामयावी च दरिद्रश्चोपजायते ॥ १ ॥  
  
इति ॥ तथा प्रपञ्चसारे -  
  
हुते तु देशिकः पश्चान्मण्डले बलिमाहरेत् ।  
नक्षत्राणां सवाराणां सराशीनां यथाक्रमम् ॥ १ ॥  
  
दद्याद्बलिं गन्धपुष्पधूपदीपकमादरात् ।  
ताराणामश्विन्यादीनां राशिः पादाधिकं द्वयम् ॥ २ ॥  
  
मेषादियुक्त नक्षत्र सञ्ज्ञापूर्वमनन्तरम् ।  
देवताभ्यः पदं प्रोक्त्वा दिवानक्तं वदेत्तथा ॥ ३ ॥  
  
चारिभ्यश्चाथ सर्वेभ्यो भूतेभ्यो वै नमो वदेत् ।  
एवं राशौ तु सम्पूर्णे तस्मिंस्तद्वत् प्रयोजयेत् ॥ ४ ॥  
  
तथा राश्यधिपानां च ग्रहाणां तत्र तत्र च ।  
सप्तानां करणानां च दद्यान्मीनाह्वमेषयोः ॥ ५ ॥  
  
अन्तराले बलिस्त्वेवं सम्प्रोक्तः कलशात्मकः ।  
पुनर्निवेद्यमुद्धृत्य पूर्ववत् परिपूज्य च ॥ ६ ॥  
  
मुखवासादिकं दत्त्वा तदा तद्युक्तया पुनः ।  
स्तुत्वा यथावत् प्रणमेद्भक्तियुक्तस्तु साधकः ॥ ७ ॥  
  
इति ॥ मीनाह्वमेषयोरन्तराले ईशानपूर्वदिशोर्मध्ये ॥ तथा तन्त्रराजे -  
  
प्राच्यां मेषवृषौ वह्नौ मिथुनं दक्षिणे तथा ।  
कुलीरसिंहो च तथा नैर्-ऋत्यां कन्यका स्थिता ॥ १ ॥  
  
तुलाकीटौ पश्चिमतो धनुर्वायौ तु संस्थितम् ।  
नक्रकुम्भावुत्तरतो मीनमीशे तु संस्थितम् ॥ २ ॥  
  
इति श्रीमहामहोपाध्यायभगवत्पूज्यपादश्रीगोविन्दाचार्यशिष्य-  
श्रीभगवच्छङ्कराचार्यशिष्य श्रीविष्णुशर्माचार्यशिष्य   
श्रीप्रगल्भाचार्यशिष्य श्रीविद्यारण्ययतिविरचिते श्रीविद्यार्णवाख्ये तन्त्रे   
द्वादशः श्वासः ॥ १२ ॥  
  
  
  