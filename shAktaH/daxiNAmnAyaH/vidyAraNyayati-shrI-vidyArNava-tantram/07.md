+++
title = "०७"

+++
  
॥ सप्तमः श्वासः ॥  
  
	अथ स्थितिश्रीचक्रन्यासस्तु विद्याचक्रचक्रेश्वरीत्यङ्गत्रयात्मक इति   
सिद्धान्तः । तत्र प्रथमं सम्प्रदायात् करशुद्धिविद्यया करशुद्धिं   
विधायात्मरक्षाविद्ययात्मरक्षां कृत्वा देवीं स्वात्माभेदेन विभावयेत्   
। तथा श्रीतन्त्रराजे ।  
  
अरुणां करुणातरङ्गिताक्षीं धृतपाशाङ्कुशपुष्पबाणचापाम् ।  
अणिमादिभिरावृतां मयूखैरहमित्येव विभावये भवानीम् ॥ १ ॥  
  
	इति विभाव्य श्रीचक्रन्यासमारभेत् । तत्र विद्यान्यासस्तु-आदौ   
कूटाक्षरभेदेन व्यस्ताव्यस्तां मूलविद्यां न्यसेद्यथाक्रमेण :  
  
मूर्ध्नि गुह्ये च हृदये नेत्रयोर्दक्षवामयोः ।  
श्रोत्रयोर्भुजयोः पृष्ठे जान्वोर्नाभौ च विन्यसेत् ॥ १ ॥  
  
इति कूटन्यासः ॥ अथाक्षरन्यासः - मूर्ध्नि गुह्ये च हृदये नेत्रेषु   
श्रोत्रयोर्मुखे । भुजयोः पृष्ठके जान्वोर्नाभौ पञ्चदश न्यसेत्   
इत्यक्षरन्यासः ॥ अथ समस्तविद्यान्यासः :  
  
स्थानेषु पञ्चदशसु मूर्धादिषु विचक्षणः ।   
मूलविद्यां पृथङ्न्यसेत् त्रितारादि यथाक्रमम् ॥ १ ॥  
  
इति विद्यान्यासः । अथ नवचक्रेश्वरीविद्यान्यासः : -  
  
पादयोर्जङ्घयोर्जान्वोरूर्वोश्च गुदपार्श्वयोः ।   
स्फिचोर्ध्वजाग्रे चाधारे मूलाधारे च विन्यसेत् ॥ १ ॥  
  
नवचक्रेश्वरीविद्यान्यासोऽयं परिकीर्तितः ।  
  
	इति नवचक्रेश्वरीविद्यान्यासः । अथ नवचक्रन्यासः -  
  
ब्रह्मरन्ध्रे तथाधारे स्वाधिष्ठाने च नाभिके ।   
अनाहते विशुद्धौ च लम्बिके भ्रूयुगान्तरे ॥ १ ॥  
  
बिन्दुस्थाने क्रमेणैव नव चक्रणि विन्यसेत् ।  
  
इति नवचक्रन्यासः । अथ चक्रेश्वरीन्यासः तत्र -  
  
तत्र विद्याः समुच्चार्य त्रिपुरा त्रिपुरेश्वरी ।   
सुन्दरी त्रिपुराद्या च तथा त्रिपुरवासिनी ॥ १ ॥  
  
त्रिपुराश्रीः पञ्चमी स्यात्षष्ठी त्रिपुरमालिनी ।  
सप्तमी त्रिपुरासिद्धा त्रिपुराम्बाष्टमी भवेत् ॥ २ ॥  
  
नवमी तु महादेवी महात्रिपुरसुन्दरी ।  
नवचक्रेषु विन्यसेदिति न्यासः समीरितः ॥ ३ ॥  
  
इति चक्रेश्वरीन्यासः । इति स्थितिश्रीचक्रन्यासोद्धारः । अथ   
रक्षाषडङ्गन्यासः -  
  
तारत्रयं ततो बाला नमस्त्रिपुरसुन्दरि ।   
मां रक्षयुगलं प्रोक्त्वा षडङ्गान्यत्र विन्यसेत् ॥ १ ॥  
  
इति रक्षाषडङ्गम् ।  
  
बालाबीजत्रयेणैव द्विरावृत्त्या षडङ्गकम् ।  
कुर्याच्च साधको बीजषडङ्गन्यास ईरितः ॥ १ ॥  
  
कूटत्रयद्विरावृत्त्या षडङ्गानि समाचरेत् ।  
विद्यापञ्चदशीमूलषडङ्गन्यास ईरितः ॥ २ ॥  
  
पञ्चत्र्येकैककैकैस्तु पञ्चबीजैः षडङ्गकैः ।  
श्रीविद्याषोडशार्णायाः षडङ्गोऽयमुदाहृतः ॥ ३ ॥  
  
सर्वज्ञता नित्यतृप्ता तथैवानादिबोधिनी ।  
स्वतन्त्रा च ततो नित्यालुप्तशक्तिस्ततः परम् ॥ ४ ॥  
  
अनन्तशक्तिङन्तास्ता बालाबीजैकपूर्विकाः ।  
षडङ्गयुवतीन्यासः प्रोक्तः सर्वार्थसिद्धये ॥ ५ ॥  
  
प्। ११३)  
  
एकैकं कूटमादौ श्रीमहात्रिपुरसुन्दरी ।  
सर्वज्ञताशतिधाम्ने इत्यादि प्राग्वदीरितः ॥ ६ ॥  
  
षडङ्गयुवतीन्यासो मूलविद्याप्रदीपकः ।  
  
	इति मूलषडङ्गयुवतीन्यासः । माया षडदीर्घकाद्यादि   
प्रकारान्तरमिष्यते ॥ इति अथ षडङ्ग युवतीनां ध्यानम् -  
  
कुन्देन्दुनीलासितपीतरक्त्रप्रभा वराभीतिकराः वराङ्ग्यः ।  
लावण्यलीलाखिलयौवनाढ्याः श्रीदेवदेव्यास्तनवो युवत्यः ॥ १ ॥  
  
इति ध्यानम् । अथ श्रीविद्यापूर्णन्यासः ज्ञानार्णवे -  
  
अथ वक्ष्ये महेशानि श्रीविद्यान्यासमुत्तमम् ।  
सम्पूर्णां चिन्तयेद्विद्यां ब्रह्मरन्ध्रेऽरुणप्रभाम् ॥ १ ॥  
  
स्रवत्सुधाषोडशार्णां महासौभाग्यदां स्मरेत् ।  
वामांसदेशे सौभाग्यदाङ्गुलीं भ्रामयेत्ततः ॥ २ ॥  
  
रिपुजिह्वाग्रहां मुद्रां पादमूले प्रविन्यसेत् ।  
पुनः सम्पूर्णया देवि गलोर्ध्वे विन्यसेत्ततः ॥ ३ ॥  
  
पुनः सम्पूर्णया देवि व्यापकत्वेन विन्यसेत् ।  
व्यापकान्ते योनिमुद्रां मुखे क्षिप्त्वाभिवन्द्य च ॥ ४ ॥  
  
श्रीविद्यापूर्णरूपोऽयं न्यासः सौभाग्यवर्धनः ।  
ब्रह्मरन्ध्रे न्यसेद्देवि मणिबन्धे न्यसेत्ततः ॥ ५ ॥  
  
ललाटेऽनामिकां कुर्यात् षोडशार्णां स्मरेद्बुधः ।  
सम्मोहनाख्यो देवेशि न्यासोऽयं क्षोभकारकः ॥ ६ ॥  
  
त्रैलोक्यमरुणं ध्यायन् श्रीविद्यां मनसि स्मरन् ।  
पादयोर्जङ्घयोर्जान्वोः कट्योरन्धुनि पृष्ठके ॥ ७ ॥  
  
नाभौ च पार्श्वयोश्चैव स्तनयोरसयोस्तथा ।  
कर्णयोर्ब्रह्मरन्ध्रे च वदने चैव पार्वति ॥ ८ ॥  
  
ततः कर्णप्रदेशे तु करे चैतदनुक्रमात् ।  
संहारोऽयं महान्यासो बीजैः षोडशभिः क्रमात् ॥ ९ ॥  
  
श्रीविद्याः षोडशार्णन्यासैर्विश्वेश्वरो भवेत् ।  
सृष्ट्यर्थं विन्यसेद्देवि मातृकां पूर्ववत् प्रिये ॥ १० ॥  
  
इति । अत्र षोडशार्णया बहुभेद्याद्येन भेदेन यो दीक्षितस्तस्य वर्णानेव   
न्यसेत् [अत्रास्मिन्ग्रन्थे श्रीतन्त्रराजविहितार्चाक्रमश्च, तत्र पञ्चदश्याः   
श्रीभगवता शम्भुना उद्धारः कृतस्तस्मात्पूर्वं पञ्चदश्या   
मन्त्रोद्धारः क्रियते । पूजा त्वेतस्या अग्रे विशेषतो लिख्यते । अस्याः   
श्रीविद्याया मुख्याम्नाय ऋग्वेदः । पञ्चममण्डले (५ । ४७ । ४) चत्वार ईं   
विभ्रति क्षेमयन्ते इति मन्त्रोद्धारः ऋग्वेदे प्रसिद्धः । अथर्वणे   
शौनकशाखायां चोपनिषदि उद्धृतोऽस्या मूलमनुः तदानुसारतां   
गमयति ] अथ षोडशार्णानामुद्धारक्रमः प्रदर्श्यते । तत्र   
श्रीज्ञानार्णवे -  
  
श्रीदेव्युवाच :  
  
त्रिपुरा विविधा देव भवता प्रकटीकृता ।  
त्रिविधेति यदुक्तं तु प्रकटीकुरु शङ्कर ॥ १ ॥  
  
ईश्वर उवाच   
  
परब्रह्मस्वरूपं च नादबिन्दुकलान्वितम् ।  
शिवशक्तिमयं तत्त्र कथयामि तवानघे ॥ २ ॥  
  
व्याप्य तिष्ठति वै विश्वं स शिवः परमेश्वरि ।  
पूर्वं गुणैस्तु कथिता शिवशक्त्यात्मिकां शृणु ॥ ३ ॥  
  
अकारादिसकारान्ता मातॄकाशक्तिरव्यया ।  
हकारः परमेशानि केवलं शिव उच्यते ॥ ४ ॥  
  
आद्यन्ताक्षरभावेन तदाहंसकलार्थदः ।  
यदुच्यते मातृकार्णैस्तत्सर्वमहमीश्वरः ॥ ५ ॥  
  
हकारः परमेशानि शून्यरूपः सदाव्ययः ।  
सकारः शक्तिरूपत्वात् परवाची च सर्गवान् ॥ ६ ॥  
  
उत्पत्तेः कारणं यस्माच्छक्तिरित्यभिधीयते ।  
आत्मानं दर्शयेद्योगः सोऽहंशब्देन सुन्दरि ॥ ७ ॥  
  
बिन्दुत्रयसमायोगान्महात्रिपुरसुन्दरी ।  
नादरूपेण सा देवी हकारार्धस्वरूपिणी ॥ ८ ॥  
  
हकारः परमेशानि शिवरूपी यतस्तदा ।  
तस्यार्धाङ्गं महाशक्तिर्हकारार्धस्वरूपिणी ॥ ९ ॥  
  
अत एव महाविद्या महात्रिपुरसुन्दरी ।  
नित्येति कथ्यते देवि चित्कला परदेवता ॥ १० ॥  
  
श्रीगुरोः कृपया भद्रे सम्प्रदायकुलान्वितः ।  
प्रातरुत्थाय देवेशि गुरुं स्मृत्वा स्वनामभिः ॥ ११ ॥  
  
सन्ध्यास्नानादिकं देवि विधाय मनुवित्तमः ।  
सर्वशृङ्गारवेषाढ्यः कर्पूरघुसृणादिभिः ॥ १२ ॥  
  
श्रीवि० १५  
  
प्। ११४)   
  
महामृगमदोद्दामलिप्ताङ्गः कुङ्कुमारुणः ।  
नवरत्नविभूषाढ्यो रक्ताम्बरविराजितः ॥ १३ ॥  
  
ताम्बूलरागवदनो मादनानन्दमानसः ।  
यागमण्डपमासाद्य लाक्षाचित्रविचित्रितम् ॥ १४ ॥  
  
अनेकधूपबहुलं पुष्पप्रकरशोभितम् ।  
गोमयेन च संलिप्तं चारुपुष्पवितानितम् ॥ १५ ॥  
  
मनोहरे मृदौ सूक्ष्म आसने चोपविषय च ।  
मन्त्रोद्धारं प्रकुर्वीत सर्वकार्यार्थसिद्धये ॥ १६ ॥  
  
आद्यं वाग्भवमुचार्य कामबीजं द्वितीयकम् ।  
कुमार्यास्तु तृतीयं तु त्रिपुरा परमेश्वरि ॥ १७ ॥  
  
करशुद्धिकरी विद्या प्रथमा परमेश्वरि ।  
कुमारी तु द्वितीया सा त्रिपुरेशी महेश्वरि ॥ १८ ॥  
  
त्रिपुरेश्यादिमं त्यक्त्वा भुवनेशीं परिक्षिपेत् ।  
अनया चासनं विद्यात् त्रिपुरेश्या षडङ्गकम् ॥ १९ ॥  
  
त्रिपुरेशी महेशानि त्रिबीजा हस्थिता सदा ।  
चक्रासनगताविद्धि देवि त्रिपुरवासिनी ॥ २० ॥  
  
त्रिपुरेश्या महेशानि वाग्भवे कामराजके ।  
शिवचन्द्रसमायुक्ता तार्तीये शिवरूपिणी ॥ २१ ॥  
  
सर्वमन्त्रासनगता त्रिपुराश्रीरियं प्रिये ।  
आत्मासनगतायास्तु हित्वा तार्तीयमद्रिजे ॥ २२ ॥  
  
बलेमात्मकमारोप्य साध्यसिद्धासनस्थिता ।  
साध्यसिद्धासनगता विद्धि त्रिपुरमालिनी ॥ २३ ॥  
  
सम्पत्प्रदा भैरवी या ततस्तार्तीयबीजके ।  
बिन्दुं हित्वा तत्र सर्गं निक्षिपेत् सुरसुन्दरि ॥ २४ ॥  
  
मूलविद्यां शृणु प्रौढे सकलागमसेविताम् ।  
सर्वदर्शनवन्द्यां च चित्कलामव्ययां शिवे ॥ २५ ॥  
  
भूमिश्चन्द्रः शिवो माया शक्तिः कृष्णाध्वमादनम् ।  
अर्धचन्द्रश्च बिन्दुश्च नवार्णो मेरुरुच्यते ॥ २६ ॥  
  
महात्रिपुरसुन्दर्या मन्त्रा मेरुसमुद्भवा ।  
लकारात् पृथिवी देवी सशैलंवनकानना ॥ २७ ॥  
  
पञ्चाशन्पीठसम्पन्ना सर्वतीर्थमयी परा ।  
सकाराचन्द्रतारादिग्रहराशिस्वरूपिणी ॥ २८ ॥  
  
हकाराच्छिवसंयोगाद्व्योममण्डलसंस्थिता ।  
ईकाराद्विश्वमूर्तिर्या महातुर्यात्मिका प्रिये ॥ २९ ॥  
  
एकाराद्वैष्णवी शक्तिर्विश्वपालनतत्परा ।  
रकारात् तेजसा युक्ता परज्योतिःस्वरूपिणी ॥ ३० ॥  
  
ककारात् कामदा कामरूपिणी स्फुरदव्यया ।  
अर्धचन्द्रेण देवेशि विश्वयोनिरितीरिता ॥ ३१ ॥  
  
बिन्दुना शिवरूपेण शून्यरूपेण साक्षिणी ।  
अनया सह सर्वत्र व्याप्तिर्निश्चलतात्मना ॥ ३२ ॥  
  
एवं परब्रह्मरूपमेरुणानेन सुव्रते ।  
एवं च नवभिर्वर्णैर्जायते त्रिपुरामनुः ॥ ३३ ॥  
  
अन्यथा देवि निष्पत्तिर्नास्ति श्रीत्रिपुरामनोः ।  
श्रीचक्रमपि देवेशि मेरुरूपं न संशयः ॥ ३४ ॥  
  
लकारः पृथिवीबीजं तेन चोर्वी तदुच्यते ।  
सकारश्चन्द्रमा भद्रे कलाषोडशकात्मकम् ॥ ३५ ॥  
  
तस्मात् षोडषपत्रं तु हकारः शिव उच्यते ।  
अष्टमूर्तिः सदा भद्रे तस्माद्वसुदलं भवेत् ॥ ३६ ॥  
  
ईकारस्तु महामाया भुवनानि चतुर्दश ।  
पालयन्ती परा तस्माच्छक्रकोणं भवेत् प्रिये ॥ ३७ ॥  
  
शक्तिरेका दशस्थाने स्थित्वा सूते जगत्त्रयम् ।  
विश्वयोनिरिति ख्याता सा विष्णोर्दशरूपका ॥ ३८ ॥  
  
रकारात् परमेशानि चक्रं व्याप्य विजृम्भते ।  
दशकोणपरा तस्माद्रकाराज्ज्योतिरव्ययः ॥ ३९ ॥  
  
कलादशान्वितो वह्निर्दशकोणप्रवर्तकः ।  
ककारान्मादनं देवि शिवं चाष्टस्वरूपकम् ॥ ४० ॥  
  
योनीरस्य तदा चक्रे वसुयोन्यङ्कितं भवेत् ।  
अर्धमात्रा गुणान् सूते भेदरूपा यतस्ततः ॥ ४१ ॥  
  
त्रिकोणरूपा योनिस्तु बिन्दुना बैन्दवं भवेत् ।  
कामेश्वरस्य रूपं तद्विश्वाधारस्वरूपकम् ॥ ४२ ॥  
  
श्रीचक्रं तु वरारोहे श्रीविद्यावर्णसम्भवम् ।  
  
इति । तन्त्रान्तरे -  
  
मनुश्चन्द्र कुबेरश्च लोपामुद्रा च कामराट् ।  
अगस्त्यनन्दिसूर्याश्च विष्णुस्कन्दशिवास्तथा ॥ १ ॥  
  
दुर्वासाश्च महादेव्या द्वादशोपासकाः ।  
स्मृताः शक्रश्च चोत्मनी चैव तथा च वरुणस्तथा ॥ २ ॥  
  
धर्मराजोऽनलो नागराजो वायुर्बुधस्तथा ।  
ईशानश्च रतिश्चैव तथा नारायणस्तथा ॥  
  
प्। ११५) ब्रह्मा जीवो महादेव्यास्त्रयोदश उपासकाः ।  
पञ्चविंशतिसङ्ख्याकोपासकानां महेश्वरि ॥ ४ ॥  
  
उपास्यमन्त्रभेदांस्ते प्रवक्ष्यामि समासतः ।  
  
इति ज्ञानार्णवे -  
  
शृणु देवि प्रवक्ष्यामि बीजं कामेश्वरीमतम् ।  
सकला भुवनेशानी कामेशीबीजमुत्तमम् ॥ १ ॥  
  
अनेन सकला विद्याः कथयामि विशेषतः ।  
शक्त्यन्तस्तूर्यवर्णोऽयं कलामध्ये सुलोचने ॥ २ ॥  
  
वाग्भवं पञ्चवर्णाढ्यं कामराजमथोच्यते ।  
मादनं शिवचन्द्राद्यं शिवान्तं मीनलोचने ॥ ३ ॥  
  
चतुरक्षररूपं तु त्र्यक्षरा त्रिपुरा परा ।  
  
अत्र शक्तिकूटं प्रागुद्धृतकामेशीबीजरूपमित्यर्थः ।  
  
सर्वतीर्थमयी देवी सर्वदेवस्वरूपिणी ।  
सर्वसाक्षिमयी नित्या सर्वयोनिमयी परा ॥ ५ ॥  
  
सर्वज्ञानमयी संवित्सर्वप्रज्ञानरूपिणी ।  
सर्वदेवमयी साक्षात् सर्वसौभाग्यसुन्दरी ॥ ६ ॥  
  
एतामुपास्य देवेशि कामः सर्वाङ्गसुन्दरः ।  
  
इयं कामराजोपासिता श्रीविद्या । तथा -  
  
देव्युवाच -  
  
एतस्या देवदेवेश भेदान् कथय सुन्दर ।  
केन केनोपासितेयं विशदीकुरु शङ्कर ॥ १ ॥  
  
ईश्वर उवाच -  
  
शृणु देवि प्रवक्ष्यामि लोपामुद्राभिधां पराम् ।  
कामराजाख्यविद्यायाः शक्तिं तुर्यं च सुन्दरि ॥ २ ॥  
  
हित्वा मुखे शिवेन्द्वाढ्या लोपामुद्रा प्रकाशिता ।  
  
कामराजविद्याया वाग्भवे एकारमीकारं च हित्वादौ हकारं सकारं च   
दद्यादन्यत् समानम् । तथा :  
  
अगस्त्योपासिता विद्या त्रैलोक्यक्षोभकारिणी ।  
एषा विद्या कामराजपूजितैव न संशयः ॥ ३ ॥  
  
हसकलह्रीं हसकहलह्रीं सकलह्रीम् इति लोपामुद्रोपासिता श्रीविद्या ।   
अनयोर्भेदमग्रे वक्ष्यामः ।  
  
विद्याद्वयमिदं भद्र दुर्लभं भुवनत्रये ।  
कामराजाख्यविद्याया वाग्भवेन वरानने ॥ ४ ॥  
  
विद्योद्धारं प्रवक्ष्यामि शक्तिमादनमध्यगम् ।  
शिवं कुर्याद्वाग्भवे तु शिवाद्यं कामराजकम् ॥ ५ ॥  
  
चन्द्राद्यं तु तृतीयं स्याद्विद्येयं मनुपूजिता ।  
  
कह-ए-ई-लह्रीं हक-ए-ई-लह्रीं सक-ए-ई-लह्रीम् इति मनूपासिता श्रीविद्या ।  
  
सहाद्यं वाग्भवं देवि चन्द्राद्यं शिवमध्यगम् ।  
मादनं कामबीजं तु शक्तिबीजं हसाननम् ॥ ६ ॥  
  
चन्द्राराधितविद्येयं भोगमोक्षफलप्रदा ।  
  
सहक-ए-ई-लह्रीं सहकह-ए-ई-लह्रीं सहक-ए-ई-लह्रीम् इति चन्द्रोपासिता   
श्रीविद्या । तथा :  
  
हसाद्यं वाग्भवं विद्धि शिवाद्यं सहमध्यगम् ।  
मादनं कामबीजे तु तार्तीयम् ऋणु पार्वति ॥ ७ ॥  
  
हसाद्यं शक्तिबीजं तु कुबेरेण प्रपूजिता ।  
  
हसक-ए-ई-लह्रीं सहकह-ए-ई-लह्रीं सहक-ए-ई-लह्रीम् इति कुबेरोपासिता विद्या   
तथा :  
  
कामराजाख्यविद्यायास्तार्तीयं शृणु पार्वति ।  
शक्तिबीजं सहाद्यं स्याद्विद्यागस्त्यप्रपूजिता ॥ ८ ॥  
  
इति । क-ए-ई-लह्रीं हसकहलह्रीं हससकलह्रीम् इत्यगस्त्योपासिता श्रीविद्या ।   
तथा - लोपामुद्रा प्रभावेन साक्षाद्ब्रह्मस्वरूपिणी इतीयं   
विद्यालोपामुद्रयाप्युपासितेत्यर्थः । एतेनेयं द्वितीया लोपामुद्रोपासिता   
श्रीविद्येति । तथा :  
  
कामराजाख्यविद्याया वाग्भवे मादनं त्यज ।  
चन्द्रं तत्रैव संयोज्य कामराजे ततः परम् ॥ ९ ॥  
  
हित्वा चन्द्रं मुखे कुर्याद्विद्येयं नन्दिपूजिता ।  
  
स-ए-ई-लह्रीं सहकहलह्रीं सकलह्रीम् इति नन्द्युपासिता श्रीविद्या । तथा :  
  
प्। ११६) कामराजमिदं भद्रे षड्वर्णं सर्वमोहनम् ।  
शक्तिबीजं वरारोहे चन्द्राद्यं सर्वसिद्धिदम् ॥ ४ ॥  
  
कामराजाख्यविद्याया हित्वा भूमि तृतीयके ।  
शक्तिबीजे स्थितां देवि चन्द्राधः कुरु तत्र च ॥ १० ॥  
  
इन्द्राराधितविद्येयं भुक्तिमुक्तिफलप्रदा ।  
  
इति । क-ए-ई-लह्रीं हसकहलह्रीं सलकह्रीम् इतीन्द्रोपासिता श्रीविद्या । तथा :  
  
लोपामुद्राख्यविद्याया द्वितीयाया महेश्वरि ।  
कामराजे भृगुं हित्वा मुखे कुर्यात्तमेव हि ॥ ११ ॥  
  
शिवं विना चतुर्थं तु तार्तीये शक्रगः शिवः ।  
एषा विद्या वारारोहे त्रिपुरा सूर्यपूजिता ॥ १२ ॥  
  
इति । क-ए-ई-लह्रीं सहकलह्रीं सहसकहह्रीम् इति सूर्योपासिता श्रीविद्या । तथा   
:  
  
शृणु देवि प्रवक्ष्यामि चतुष्कूटां च शाङ्करीम् ।  
लोपामुद्रा द्वितीयां तु विलिख्य सुरसुन्दरि ॥ १३ ॥  
  
पुनर्विलिख्य तामेव चतुर्थे पञ्चमे स्थिताम् ।  
हित्वा तु भुवनेशानीमेकोचारेण चोच्चरेत् ॥ १४ ॥  
  
चतुष्कूटा महाविद्या शङ्करेण प्रपूजिता ।  
  
इति । क-ए-ई-लह्रीं हसकहलह्रीं सहसकलह्रीं क-ए-ईल   
ह्सकहलसहसकलह्रीम् इति शिवोपासिता श्रीविद्या । तथा :  
  
लोपामुद्रां पुनर्देवि विलिखेत्तदनन्तरम् ।  
नन्दिकेश्वरविद्यां च षट्कूटा वैष्णवी भवेत् ॥ १५ ॥  
  
लोपामुद्रां द्वितीयामित्यर्थः । क-ए-ई-लह्रीं हसकहलह्रीं सहसकलह्रीं   
स-ए-ई-लह्रीं सहकहलह्रीं सकलह्रीम् इति षट्कूटा विष्णूपासिता श्रीविद्या ।  
  
कामराजाख्यविद्याया त्रिकूटेषु वरानने ।  
या स्थिता भुवनेशानी द्विधा कुरु महेश्वरि ॥ १६ ॥  
  
बिन्दुहीना नादहीना दुर्वासःपूजिता भवेत् ।  
दुर्वाससा पुरा देवि निष्कला पूजिता परा ॥ १७ ॥  
  
इति क-ए-ई-लह्रीं ह्रीं, हसकहलह्रींह्रीं, सकलह्रींह्रीं, इति   
दुर्वाससोपासिता श्रीविद्या । इति द्वादश भेदाः । अन्यास्त्रयोदश विद्या अग्रे   
उद्धरिष्यामः । अथ षोडशार्णविद्याया उद्धारक्रममाह, ज्ञानार्णवे :  
  
चतुर्विधप्रकारेण शृणु देवेशि कथ्यते ।  
त्वं मनोहारिणी यस्मात् कथ्यते भुवि दुर्लभा ॥ १ ॥  
  
चन्द्रान्तं वारुणान्तं च शक्रादिसहितं पृथक् ।  
वामाक्षिबिन्दुनादाढ्यं विश्वमातृकलान्वितम् ॥ २ ॥  
  
विद्यादौ योजयेद्देवि साक्षाज्जाग्रत्स्वरूपिणी ।  
उत्पत्तिर्जागरो बोधो व्यावृत्तिर्मनसस्तथा ॥ ३ ॥  
  
कलाचतुष्टयं जाग्रदवस्थायां व्यवस्थितम् ।  
जाग्रत् सत्त्वगुणा प्रोक्ता केवलं शक्तिरूपिणी ॥ ४ ॥  
  
त्रिकूटाः सकला भद्रे पञ्चकूटा भवन्ति हि ।  
वैष्णवी वसुकूटा स्यात् षट्कूटा शाङ्करी भवेत् ॥ ५ ॥  
  
इति । अस्यार्थः :  
  
चन्द्रान्तं हकारः, वारुणान्तं शकारः, शक्रादि रेफः, वामाक्षि   
ईकारः, बिन्दुनादाभ्यां ह्रीं श्रीम् इति बीजद्वयं सिद्धम् ।   
प्राक्प्रोक्तविद्या मायाबीजादिकाश्चेदुत्पत्तिरूपा भवन्ति कूटादिषु   
मायाबीजदानेन जागररूपा भवन्ति । कूटादिषु श्रीबीजदानेन   
मनोव्यावृत्तिरूपा । भवन्ति । विद्यादिषु श्रीबीजदानेन बोधरूपा भवन्ति ।   
एते भेदा जाग्रत्स्वरूपाः । तदुक्तं स्वच्छन्दसङ्ग्रहे :  
  
लज्जाबीजादिका विद्याः प्रोक्ता उत्पत्तिरूपकाः ।  
लज्जाबीजादिकूटैस्तु प्रोक्ता जागररूपकाः ॥ १ ॥  
  
एवं श्रीबीजयोगेन बोधव्यावृत्तिरूपकाः ।  
जाग्रत्स्वरूपा श्रीविद्या चतुर्द्धा सा प्रकीर्तिता ॥ २ ॥  
  
तदा भेदास्तु सकलाश्चतुष्कूटा भवन्ति हि ।  
वैष्णवी सप्तकूटा स्यात्पञ्चकूटा तु शाङ्करी ॥ ३ ॥  
  
स्वप्नरूपा महाविद्याः प्रोक्ता बीजद्वयादिकः ।  
मायालक्ष्म्यादिकाश्चैता अभिलाषस्वरूपकाः ॥ ४ ॥  
  
बीजद्वयादिकूटाश्चेद्भ्रमरूपाः प्रकीर्तिताः ।  
रमामायादिकाश्चिन्तारूपिण्यः कूटयोजिताः ॥ ५ ॥  
  
स्मृतिरूपाश्च कथितास्था भेदा महेश्वरि ।  
पश्चकूटा भवन्त्येते वसुकूटा तु वैष्णवी ॥ ६ ॥  
  
षट्कूटा शाङ्करी प्रोक्ता स्वप्नावस्था समीरिता ।  
वेदादिबीजयुगलयोगात् सर्वाः समीरिताः ॥ ७ ॥  
  
सुषुप्तिरूपा जायन्ते सुषुप्तिः शिवरूपिणी ।  
मरणं विस्मृतिर्मूर्च्छा निद्रा च तमसावृता ॥ ८ ॥  
  
प्। ११७) सुषुप्तेस्तु कला ज्ञेयाश्चतस्रः परमेश्वरि ।  
तारमायादिकाश्चैव मायातारादिकास्तथा ॥ ९ ॥  
  
सुषुप्तिभेदाश्चत्वारः कलारूपा महेश्वरि ।  
  
इति । अत्र तारमायारमादिका, मायाताररमादिका, ताररमामायादिका,   
रमातारमायादिका, इत्यर्थः । एवं क्रमेण द्वादशविधविद्यानां तु   
चतुश्चत्वारिंशदुत्तरशतं भेदा भवन्ति ॥ ज्ञानार्णवे :  
  
वेदादिमण्डिता देवि शिवशक्तिमयी सदा ।  
तदा भेदास्तु सकलाः षट्कूटाः परमेश्वरि ॥ १ ॥  
  
वैष्णवी नवकूटा स्यात् सप्तकूटा तु शाङ्करी ।  
अस्याः स्मरणमात्रेण जगदानन्दितं भवेत् ॥ २ ॥  
  
भेदत्रयं तु कथितं महाविद्यां शृणु प्रिये ।  
यस्य विज्ञानमात्रेण ब्रह्म साक्षान्न संशयः ॥ ३ ॥  
  
सुषुप्त्यादौ जागरान्ते स्फुरत्तामात्रलक्षणा ।  
अवस्थाशेषतां प्राप्ता तुर्या तु परमेश्वरि ॥ ४ ॥  
  
भावाभावविनिर्मुक्ता गुणातीता निगद्यते ।  
वैराग्यं च मुमुक्षुत्वं समाधिर्विमलं मनः ॥ ५ ॥  
  
सदसद्वस्तुनिर्धारस्तुरीयायाः कला इमाः ।  
आद्यबीजद्वयं भद्रे विपरीतक्रमेण तु ॥ ६ ॥  
  
विलिख्य परमेशानि ततोऽन्यानि समुद्धरेत् ।  
अन्तर्मुखी वारारोहे कुमारी त्रिपुरेश्वरी ॥ ७ ॥  
  
एभिस्तु पञ्चसङ्ख्याकैर्बीजैः सम्पुटितां यजेत् ।  
षट्कूटां परमेशानि विद्येयं षोडशाक्षरी ॥ ८ ॥  
  
त्रिकूटाः सकला भद्रे षोडशार्णा भवन्ति हि ।  
वैष्णव्येकोनविंशार्णा शैवी सप्तदशाक्षरी ॥ ९ ॥  
  
इति । अस्यार्थः आद्यबीजद्वयं मायारमात्मकं तस्य विपरीतक्रमः आदौ   
रमा पश्चान्मायेत्यर्थः । अन्तर्मध्ये स्थितं कामबीजं मुखे आदौ   
यस्याः कुमार्याः । एतैः पञ्चसङ्ख्याकैर्बीजैः षट्कूटां नवकूटां   
वा सम्पुटितां सम्पुटवत्कृताम् तेनानुलोमविलोमतः सम्पुटितामित्यर्थः ।   
गान्धर्वेऽपि :  
  
रमाबीजं समुद्धृत्य मायाबीजं नियोजयेत् ।  
कामबीजं समालिख्य वाग्बीजं तदनन्तरम् ॥ १ ॥  
  
चतुर्दशस्वरोपेतं चन्द्रं बिन्दुयुगान्वितम् ।  
प्रणवं भुवनेशानीं रमां चैव महेश्वरि ॥ २ ॥  
  
उद्धरेत् परमेशानि ततः पञ्चदशाक्षरीम् ।  
व्युत्क्रमात् परमेशानि पूर्वोक्तं बीजपञ्चकम् ॥ ३ ॥  
  
आलिख्य सम्पुटङ्कुर्याद्विद्येयं द्व्यष्टकूटका ।  
  
इति । तथा च योगिनीतन्त्रे -  
  
श्रीबीजमायास्मरयोनिशक्तिस्तारं च माया कमलाथ विद्या ।  
शक्त्यादिबीजैश्च विलोमतः सा श्रीषोडशीयं च शिवप्रदिष्टा ॥ १ ॥  
  
इति । तथा रुद्रयामले -  
  
श्रीर्माया मदनो वाणी परा तारं शिवप्रिया ।   
हरिप्रिया त्रिकूटा सा परा वाणी मनोभवः ॥ १ ॥  
  
माया लक्ष्मीर्महाविद्या श्रीविद्या षोडशाक्षरी ।  
  
इति । दक्षिणामूर्तौ च -  
  
द्वितीयस्यादियुग्मं तु विपरीतं लिखेत् सुधीः ।  
बालां चान्तर्मुखीं कृत्वा विलिखेत्तदनन्तरम् ॥ १ ॥  
  
तारं मायां ततओ लक्ष्मीं तथा कूटत्रयं लिखेत् ।  
बालादि सम्पुटां कुर्याद्रमाख्यां परमेश्वरि ॥ २ ॥  
  
इति । कलया पूर्वोक्त (शक्त्यादि) पञ्चकलया रमाख्यां   
प्रणवादिषट्कूटां, उमाख्यामिति पाठेऽयमेवार्थः । केचित्तु   
कलयास्थाने बालयापाठं कुर्वन्तस्तत्र परमेश्वरीमिति च   
बालयान्तर्मुख्या सम्पुटां वदन्ति । रमाख्यां श्रीं परमेश्वरीं   
ह्रीमिति च, तेनोत्तरदले क्लीम् ऐं सौः श्रीं ह्रीमिति वदन्ति । तत्र   
सम्पुटशब्दार्थापरिज्ञानात् । नवरन्तेश्वरे :  
  
मन्त्रमादौ वदेत् पूर्वं साध्यसञ्ज्ञामनन्तरम् ।  
विपरीतं पुनश्चान्ते मन्त्रं तत्सम्पुटं स्मृतम् ॥ १ ॥  
  
इति सम्पुटलक्षणादनन्वयापत्तेः सर्वतन्त्रविरोधाच्च । तथा श्रीक्रमे -  
  
श्रीर्माया मदनो योनिः परैतानि मुखे कुरु ।  
वेदादिर्भुवनेशानी श्रीबीजं च त्रिकूटकम् ॥ १ ॥  
  
प्। ११८) षट्कूटां सम्पूटां कुर्यादाद्यैः पञ्चभिरक्षरैः । इति ।   
मायातन्त्रे -  
  
लक्ष्मीः परा मदनयोनियुता च शक्तिस्तारं परा च कमलाप्यथ मूलविद्या   
।  
शक्त्यादिभिश्च विपरीततया प्रदिष्टं श्रीमन्त्रराजमुदितं परदेवतायाः   
॥ १ ॥  
  
इति । एतेनानुलोमतः पञ्चबीजैः सम्पुटितमिति मतं हेयम् । श्रुतौ च रमा   
माया तारः परा लक्ष्मीः कुमारिका । विद्या व्यस्ता बाला श्रीः परा तथा   
व्यस्ता विपरीता तथेति व्यस्तेत्यर्थः । कुमारी चान्तर्मुखी बोध्या । अत्र   
कुमारिकानन्तरं तारादित्रिबीजसम्बन्धस्तत्रैकवाक्यताबलात्   
(त्रैपुरीश्रुतिबलाच्च । तथा च श्रीमाये मध्यादिबालिका तारो माया   
श्रीर्विद्या परादिपञ्चबीजास्यन्ते चेति) श्रीपरा चेति पाठे न केवलं बाला   
व्यस्ता श्रीपरा चेति विद्यायां षोडशबीजानां स्वरूपकथनं वा   
क्रमोक्तत्वाभावात् । एतेन श्रीर्माया तारं माया बालात्रिकूटं व्यस्ता   
बाला रमा मायेति मतं हेयम् । कुलामृते :  
  
श्रीबीजं शक्तिबीजं च कामबीजं च वाग्भवम् ।  
बालान्तः संस्थितं बीजं प्रणवं च ततः परम् ॥ १ ॥  
  
शक्तिबीजं रमां चैव विद्यां च परमेश्वरि ।  
लोपां वा कामराजं वा त्रिकूटामथवा पराम् ॥ २ ॥  
  
विन्यस्य पुनराद्यानि पञ्चबीजानि सुन्दरि ।  
विपरीतक्रमेणैव विन्यसेत् षोडशी परा ॥ ३ ॥  
  
इति । यामले च -  
  
लक्ष्मीः परा मदनवाग्भवशक्तिबीजं   
तारं च भूतिकमले कथिता च विद्या ।  
कूटत्रयं च विपरीततया नियुक्तं   
श्रीषोडशाक्षरमिहागमसुप्रसिद्धम् ॥ १ ॥  
  
त्रिकूटं कामादि बालायाश्चकाराद्रमां मायां च निबन्धे -  
  
सान्तान्तं शिवपूर्वसप्तमयुतं सूक्ष्मान्तमस्तान्वितं   
देवीं दक्षिणबाहुशक्रनयनं कामं कलालाञ्छितम् ।  
दन्तान्तोर्ध्वमुखं सजीवदशनं शेषं मुखेनान्वितं   
बीजं पञ्चकमित्थमेवमुदितं सर्वार्थसिद्धिप्रदम् ॥ १ ॥  
  
वेदाद्यं त्रिगुणं रमामथ वदेत् कामेन संसेवितां   
लोपां वा पुनरेव पञ्चक्रमधो पूर्वं विलोमक्रमैः ।  
एषा श्रीपरमा परात्परतमा सर्वार्थसिद्धिप्रदा   
सारात्सारतरा समस्तजगतामुत्पत्तिभूता शिवा ॥ २ ॥  
  
सेयं श्रीब्रह्मरूपा सकलगुणमयी निर्गुणा निष्प्रपञ्चा ।  
साक्षात्कामदुधा सुरमुनिनिवहैर्वन्दितानन्दरूपा   
  
इति ज्ञानार्णवे -  
  
वक्त्रकोटिसहस्रस्तु जिह्वाकोटिशतैरपि ।  
वर्णितुं नैव शक्येऽहं श्रीविद्यां षोडशाक्षरीम् ॥ १ ॥  
  
वैखरी वाच्यभावत्वादशक्ता गुणवर्णने ।  
यतो निरक्षरं वस्तु परा तत्रैव कारणम् ॥ २ ॥  
  
मूकीभूता हि पश्यन्ती मध्यमा मध्यमा भवेत् ।  
ब्रह्मविद्यास्वरूपा हि भुक्तिमुक्तिफलप्रदा ॥ ३ ॥  
  
एकोच्चारेण देवेशि वाजपेयस्य कोटयः ।  
अश्वमेधसहस्राणि प्रादक्षिण्यं भुवस्तथा ॥ ४ ॥  
  
काश्यादितीर्थयात्राः स्युः सार्धकोटित्रयान्विताः ।  
तुलां नार्हन्ति देवेशि नात्र कार्या विचारणा ॥ ५ ॥  
  
एकोच्चारेण गिरिजे किं पुनर्ब्रह्म केवलम् ।  
षोडशार्णा महाविद्या न प्रकाश्या कदाचन ॥ ६ ॥  
  
गोपितव्या त्वया भद्रे स्वयोनिरिव पार्वति ।  
षोडशीयं सुगोप्या हि स्नेहाद्देवि प्रकाशिता ॥ ७ ॥  
  
अपि प्रियतमं देयं सुतदारधनादिकम् ।  
राज्यं देयं शिरो देयं न देया षोडशाक्षरी ॥ ८ ॥  
  
इति । सिद्धयामले - (प्रकारान्तरेण षोडशीमाह)  
  
कामो माया रमा बाला त्रिकूटा स्त्री भगाङ्कुशौ ।  
काली कामकला कूर्चः सर्वादौ प्रणवः प्रिये ॥ १ ॥  
  
श्रीमहाषोडशीयं च या ख्याता भुवनत्रये ।  
ज्ञानेन मृत्युहा विद्या सर्वाम्नायैर्नमस्कृता ॥ २ ॥  
  
सप्तलक्षा महाविद्यास्तन्त्रादौ कथिताः प्रिये ।  
तासां सारतमा भूता या या विद्याः सुगोपिताः ॥ ३ ॥  
  
बहुना किमिहोक्तेन तासां सारा तु षोडशी ।  
प्रकाशिता महादेवि या पृष्टा ते पुनः पुनः ॥ ४ ॥  
  
ॐ क्लीं ह्रीं श्रीम् ऐं क्लीं सौः क ए ई ल ह्रीं हसकहलह्रीं सकलह्रीं   
स्त्रीम् ऐं क्रों क्रीं क्लीं हूम् इति । रुद्रयामले :  
  
प्। ११९) लोपायाः शक्तिकूटान्ते हंसबीजयुता यदि ।  
तदा सप्तदशविद्या साक्षाज्ज्ञानस्वरूपिणी ॥ १ ॥  
  
हसकलह्रीं सहकहलह्रीं सकलह्रीं हंसः इति ।  
  
लोपामुद्रावाग्भवे तु पृथ्व्यन्ते शिवयोजनात् ।  
सकारं कामराजादौ लोपा तु षोडशाक्षरी ॥ १ ॥  
  
अनया दसृशी विद्या न विद्यार्णवगोचरे ।  
  
हसकलहह्रीं, हसकहलह्रीं, सकलह्रीमिति । हसकलह्रीं, सहसकहलह्रीं,   
सकलह्रीम् इति षोडशीद्वयम् । तत्रैव :  
  
विद्याराज्ञोवाग्भवे तु कान्तेऽनन्तनियोजनात् ।  
षोडशार्णा महाविद्या चिद्ब्रह्मक्यमयी शुभा ॥ १ ॥  
  
हसक-आलह्रीं हसकहलह्रीं सकलह्रीमिति ।  
  
लोपावाग्भवशक्रान्ते शिवबीजं नियोजयेत् ।  
तथैव शक्तिबीजे तु लोपा सप्तदशाक्षरी ॥ १ ॥  
  
अस्याः स्मरणमात्रेण शिवो भवति नान्यथा ।  
अणिमाद्यष्टसिद्धीशः साक्षाद्भूमिपुरन्दरः ॥ २ ॥  
  
हसकलहह्रीं, हसकहलह्रीं, सकलहह्रीम् इति लोपा सप्तदशाक्षरी ।   
तत्रैवाष्टादशाक्षरी :  
  
अधरं बिन्दुनायुक्तं वाग्भवाद्ये नियोजयेत् ।  
मादनं कामबीजाद्ये तर्तीयाद्ये महेश्वरि ॥ १ ॥  
  
भृगुः सर्गान्वितो देवि मनुना च समन्वितः ।  
अष्टादशाक्षरी ह्येषा श्रीविद्या भुवि दुर्लभा ॥ २ ॥  
  
श्रीगुरोः कृपया देवि नित्या सिद्धिप्रदायिनी ।  
नवलक्षं जपित्वा तु लोपामुद्रां महेश्वरि ॥ ३ ॥  
  
अष्टादशाक्षरी विद्या पश्चाद्राध्या वरानने ।  
अन्यथा शापमाप्नोति कुलं तस्य विनश्यति ॥ ४ ॥  
  
सर्वकल्याणदा विद्या सर्वविघ्नविनाशिनी ।  
सर्वसौभाग्यदा देवी सर्वमङ्गलकारिणी ॥ ५ ॥  
  
अनया सदृशी विद्या त्रैलोक्ये चातिदुर्लभा ।  
  
ऐंहसकलह्रीं, क्लींहसकहलह्रीं, सौःसकलह्रीम् इति लोपाष्टादशाक्षरी ।   
तथा :  
  
कामराजाख्यविद्याया वाग्भवाद्ये तु वाग्भवन् ।  
भुवनेशीं कामराजे श्रीबीजं शक्तिपूर्वतः ॥ १ ॥  
  
एषाप्यष्टादशी प्रोक्ता सर्वसिद्धिप्रदायिका ।  
भोगमोक्षप्रदा साक्षात् पुरुषार्थप्रदायिका ॥ २ ॥  
  
अनया सदृशी विद्या न विद्यार्णवगोचरे ।  
नास्ति नास्ति पुनर्नास्ति सत्यं सत्यं वदाम्यहम् ॥ ३ ॥  
  
ऐं क-ए-ई-लह्रीं, ह्रीं हसकहलह्रीं, श्रींसकलह्रीम् इति   
कामराजाष्टादशाक्षरी । तथा :  
  
प्रणवं पूर्वमुद्धृत्य ततो वै कुलसुन्दरीम् ।  
कामाक्षरं शक्तिवर्णं पुरन्दरहरौ ततः ॥ १ ॥  
  
भुवनेशीं समुद्धृत्य विलोमां बालिकां ततः ।  
प्रणवं सविसर्गं च पुनश्च कुलसुन्दरीम् ॥ २ ॥  
  
लोपावाग्भवमुद्धृत्य विलोमां बालिकां ततः ।  
प्रणवं सविसर्गं तु ततो वै कुलसुन्दरीम् ॥ ३ ॥  
  
शक्तिकूटमध्यभागे हकारं योजयेच्छिवे ।  
विलोमां बालिकां तत्र ब्रह्मार्णः सविसर्गकः ॥ ४ ॥  
  
इयं श्रीपरमाविद्या केवला मोक्षदायिनी ।  
अस्या लक्षजपेनैव किं न सिद्ध्यति भूतले ॥ ५ ॥  
  
अस्याः स्मरणमात्रेण शिवो भवति नान्यथा ।  
  
ॐ ऐं क्लीं सोः क-एलहह्रींसौः क्लीम् ऐम् ओंः ऐं क्लीं सौः हसकलह्रीं   
सौः क्लीम् ऐं श्रोंः ऐं क्लीं सौः सकहलह्रीं सौः क्लीम् ऐम् ओंः इति   
परमाविद्या । श्रीक्रमे :  
  
तां विद्यां शृणु देवेशि काममिन्द्रसमन्वितम् ।  
नादबिन्दुकलाभेदात् तुरीयस्वरसंयुतम् ॥ १ ॥  
  
महाश्रीसुन्दरीविद्या महात्रिपुरसुन्दरी ।  
ककारे सर्वमुत्पन्नं कामकैवल्यदायकम् ॥ २ ॥  
  
लकारे सकलैश्वर्यम् ईकारे सर्वसौख्यदम् ।  
एवं बीजत्रयं देवि विद्यानां सारसङ्ग्रहम् ॥ ३ ॥  
  
वाग्भवं कामराजं च शक्तिं तेन नियोजयेत् ।  
एकाक्षरेण कथिता ब्रह्मविद्यैव केवलम् ॥ ४ ॥  
  
कल-ईम् इति ब्रह्मविद्या । कामराजलोपामुद्रयोर्विशेषमाह कुलोड्डीशे :  
  
श्रीपरावाग्भवाख्यैश्च ईश्वरीतारमन्मथैः ।  
आद्यभूतैर्विद्यमाना सुन्दरी षड्विधा स्मृता ॥ १ ॥  
  
प्। १२०) अनयोराद्ये कामो माया श्रीबीजं, मायाश्रीकामबीजं, तथा   
त्रिविधा चाष्टादक्षाक्षरी तथाच -  
  
काममायारमा पूर्वं माया लक्ष्मीः स्मरस्तथा ।  
रमामाया तथा कामो वसुचन्द्राक्षरी त्रिधा ॥ १ ॥  
  
स्मरं योनिं लक्ष्मीं त्रितयमिदमाद्ये तव मनौ इति भगवदाचार्येण   
प्रतिपादितम् । शक्तिकामराजस्तु श्रीक्रमे ।  
  
मायाबीजं ततो झिण्ठिः कामः शक्रं वियत् क्रमात् ।  
जातवेदोमृगाङ्केन लाञ्छितं परमेश्वरि ॥ १ ॥  
  
एतद्वाग्भवकूटं च पूर्ववत् कामराजकम् ।  
तथैव शक्तिबीजं तु सुन्दर्येषा प्रकीर्तिता ॥ २    
    
सुन्दरी सिद्धिदा विद्या त्रैलोक्यवशकारिणी ।  
  
अत्रापि पूर्ववद्बीजसंयोगः । माया ईकारः, झिण्ठिः एकारः । पुनः   
शक्तिमाह -  
  
एतद्भगं ततो माया ब्रह्मा शक्रो हरोऽग्निना ।  
वामनेत्रेण संयुक्तो नादबिन्दुविभूषितः ॥ १ ॥  
  
एतद्वाग्भवमुद्दिष्टं पूर्ववत् कामशक्तिकम् ।  
  
भगम् एकारः । अत्रापि पूर्ववद्बीजसंयोगः । अत्र विशेषः -  
  
ब्रह्मबीजं यदा दद्यात् त्रिकूटेषु वरानने ।  
प्रथमा सुन्दरी देवी द्वितीया ब्रह्मसुन्दरी ॥ १ ॥  
  
शक्तिकूटे महेशानि अनन्तसुन्दरी मता ।  
एषा तु षोडशी विद्या मतभेदेन दर्शिता ॥ २ ॥  
  
इति मन्त्रान्तरमाह -  
  
त्रिकूटान्ते हंसबीजं बिन्दुसर्गविभूषितम् ।  
एषा श्रीप्राणसंयुक्ता दारिद्र्यदुःखनाशिनी ॥ १ ॥  
  
शक्तिलोपामुद्रा तु -  
  
शक्तिर्महेशः कामश्च इन्द्रबीजं ततः परम् ।  
महामाया ततः पश्चात्तवस्नेहात् प्रकीर्तितम् ॥ १ ॥  
  
पूर्ववत् कामशक्त्याख्यौ वर्णौ निष्कीलितात्मकौ ।  
इति शक्ती महाविद्या पश्चिमाम्नाययोजिता ॥ २ ॥  
  
शक्तिः सकारः । पूर्ववत् कामराजविद्यावत् । अत्रापि पूर्ववद्बीजसंयोगः ।  
  
शिवबीजं शक्तिसोमं मादनं च पुरन्दरम् ।  
व्योमवह्निसमायुक्तं तुरीयस्वरबिन्दुकम् ॥ १ ॥  
  
पूर्ववत् कामराजस्तु शक्तिबीजं समुद्धरेत् ।  
एषा विद्या महेशानि वर्णितुं नैव शक्यते ॥ २ ॥  
  
शक्तिः सकारः, सोमः सकारः पूर्ववत् कामराजविद्यावत् । अत्रापि पूर्ववत्   
बीजसंयोगः :  
  
शिवशक्तिर्भुवनेशानी वाग्भवं बीजमुत्तमम् ।  
कामं व्योम च देवेशि महामाया ततः परम् ॥ १ ॥  
  
सोमं व्योम महामाया नवार्णा परिकीर्तिता ।  
रुद्रशक्तिरियं देवि पूर्वाम्नाये हि योजिता ॥ २ ॥  
  
इति । तन्त्रान्तरे -  
  
मादनं गोत्रभित्सान्तो रेफवामाक्षिचन्द्रवान् ।  
नादबिन्दुसमायुक्तः कथितः परमेश्वरि ॥ १ ॥  
  
ब्रह्मा च गगनं शक्रो नकुलीशोऽनलस्तथा ।  
मायाबिन्दुसनादेन कामराजं समुद्धरेत् ॥ २ ॥  
  
शक्तिर्मादनशक्रश्च हरो वह्नीन्दुमायया ।  
बिन्दुनादसमाक्रान्तः कथितः कामदो मनुः ॥ ३ ॥  
  
एषा विद्या महेशानि कथितैकादशाक्षरी ।  
अरिहा सिद्धिदा देवी महात्रिपुरसुन्दरी ॥ ४ ॥  
  
मादनं पञ्चवक्त्रं च लोहिता रुद्रयोगिनी ।  
पुरन्दरो महामाया वाग्भवं बीजमुत्तमम् ॥ ५ ॥  
  
पूर्ववत् कामशक्त्याख्यमुद्धरेद् देवि सुन्दरीम् ।  
  
लोहिता क्षकारः, रुद्रयोगिनी मकारः, पूर्ववत् कामराजविद्यावत् ।  
  
भृग्वीशं गगनं हान्तं कालमिन्द्रं महेश्वरम् ।  
वामाक्षिवह्निचन्द्राढ्यं वाग्भवं परमेश्वरि ॥ १ ॥  
  
कामराजं शक्तिकूटं पूर्ववत्तु समुच्चरेत् ।  
  
भृग्वीशं सकारः, हान्तः क्षकारः, कालो मकारः ।   
पूर्ववत्कामराजविद्यावत् ।  
  
प्। १२१) विष्णुरीशस्ततो हान्तः कालेशः पृथिवी ततः ।  
भुवनेशी ततः पश्चाद्वाग्भवं कथितं त्वयि ॥ १ ॥  
  
कामराजं शक्तिकूटं पूर्ववत् कथितं प्रिये ।  
  
विष्णुरीशः अकारयुक्तो हकारः, कालेशो मकारः । सौभाग्यविद्यामाह   
श्रीक्रमे :  
  
सौभाग्यं कथयिष्यामि शृणुष्वैकमनाः प्रिये ।  
शक्तिः स्वयम्भूः शम्भुश्च शक्रश्च भुवनेश्वरी ॥ १ ॥  
  
शिवो मादनरुद्रेन्द्रमहामाया ततः परम् ।  
कामः शिवस्ततो ब्रह्मा इन्द्रश्च भुवनेश्वरी ॥ २ ॥  
  
एषा तु परमा विद्या भक्तानां सुभगोदया ।  
त्रिकूटान्ते हंसबीजं तदा सप्तदशी भवेत् ॥ ३ ॥  
  
वाग्बीजं विजया माया ब्रह्मा शक्रस्तु पार्वती ।  
मान्मथं शिवशक्ती च मादनो हर इन्द्रकः ॥ ४ ॥  
  
महामाया ततः पश्चाच्छक्तिर्मनुससर्गिका ।  
चन्द्रः प्रजापतिः शक्रो महामाया ततः परम् ॥ ५ ॥  
  
अष्टादशाक्षरी विद्या महात्रिपुरसुन्दरी ।  
सर्वान्ते हंससंयुक्ता विंशाक्षरी तदा भवेत् ॥ ६ ॥  
  
श्रीदेव्युवाच :  
  
भाषा सृष्टिः स्थितिः संहृन्निराख्या पञ्च सुन्दरीः ।  
कथयस्व प्रभो देव यदि ते रोचते मयि ॥ १ ॥  
  
ईश्वर उवाच :  
  
शिवो मादन इन्द्रश्च शक्तिश्च भुवनेश्वरी ।  
ब्रह्मा शिवेन्द्रौ शक्तिश्च महामाया ततः परा ॥ १ ॥  
  
मादनेन्द्रौ शक्तिशिवौ महामाया तदन्तके ।  
  
शक्तिः सकारः । एषा भाषा (हकलसह्रीं कहलसह्रीं कलसहह्रीं)  
  
शिवश्चन्द्रस्तथा कामः शक्रश्च भुवनेश्वरी ।  
शिवेन्द्रकामरुद्राश्च चन्द्रश्च परमेश्वरी ॥ १ ॥  
  
शक्तिः कामश्च इन्द्रश्च महामाया ततः परा ।  
  
(हसकलह्रीं हलकहसह्रीं सकलह्रीं) इयं सृष्टिः ।  
  
शिवेन्द्रौ कामशक्ती च महामाया ततः परा ।  
कामश्चन्द्रो महेशश्च इन्द्रः शक्तिश्च पार्वती ॥ १ ॥  
  
ब्रह्मा महेश्वरः शक्तिः शक्रस्तु भुवनेश्वरी ।  
  
(हलकसह्रीं कसहलसह्रीं कहसलह्रीं) इति स्थितिरेषा ।  
  
शिवेन्द्रौ कामशक्ती च तत्परा भुवनेश्वरी ।  
शिवशक्ती मादनेन्द्रौ शिवो वह्नीन्दुमायया ॥ १ ॥  
  
शिवः शिवश्च कलहा वह्निमायेन्दुभुषिताः ।  
  
(हलकसह्रीं हसकलह्रीं हहकलह्रीं) इति एषा संहृतिः ।  
  
शक्रो ब्रह्मा चेन्दुबीजं महामाया ततः परा ।  
वाग्भवं कथितं चैतत्कामराजं ततः शृणु ॥ १ ॥  
  
शक्तिः शिवो मादनेन्द्रौ तत्परा परमेश्वरी ।  
शिवः शक्तिश्च सोमश्च शून्यो ब्रह्मा महेश्वरी ॥ २ ॥  
  
शून्यो हकारः । (लकसह्रीं सहकलह्रीं हससहकह्रीं) एषा निराख्या ।  
  
देव्युवाच  
  
स्वप्नावतीं मधुमतीं कथयस्व मयि प्रभो ।  
इदानीं श्रोतुमिच्छामि यदि चास्ति कृपा मयि ॥ १ ॥  
  
ईश्वर उवाच :  
  
शिवो मादनशक्रौ च शक्तिश्च भुवनेश्वरी ।  
महेशो ब्रह्म हंसश्च इन्द्रोऽपि भुवनेश्वरी ॥ १ ॥  
  
महेशः शक्तिः कामश्च पुरन्दरो वियत्तथा ।  
अग्निमायाकलायुक्तं नादबिन्दुविभूषितम् ॥ २ ॥  
  
हंसो हकारः मायाकला ईकारः । (हकलसह्रीं, हकहसह्रीं,   
हसकलह्रीं)  
  
एषा स्वप्नावती ख्याता कला पञ्चदशी यथा ।  
ब्रह्मा महेश इन्द्रश्च शक्तिश्च भुवनेश्वरी ॥ १ ॥  
  
ब्रह्मा वियन्मरुच्छक्रस्तत्परा भुवनेश्वरी ।  
मादनं सोमचन्द्रौ च शक्रश्च भुवनेश्वरी ॥ २ ॥  
  
श्रीवि० १६  
  
 प्। १२२) (मरुत् यकारः । कहलसह्रीं कहयलह्रीं कससलह्रीम् इति ।)  
  
एषा मधुमती ख्याता सर्वशास्त्रेषु गोपिता ।  
वामकेश्वर विद्यैव त्रिकूटक्रमपाठिता ॥ १ ॥  
  
सौभाग्यायाशास्त्रिकूटेन पञ्चम्याः पञ्चकूटकम् ।  
त्रिपुराया महाविद्या कूटैकादशनिर्मिता ॥ २ ॥  
  
सारात्सारतरा विद्या कथितैकादशाक्षरी ।  
  
अथ पञ्चमी -  
  
कामं विष्णुयुतं देवि शक्तिमायेन्द्रमेव च ।  
महामायां ततः पश्चाद्वाग्भवं बीजमुद्धरेत् ॥ १ ॥  
  
विष्णुरकारः, शक्तिरेकारः माया ईकारः ।  
  
वियच्चन्द्रस्ततः पश्चात् कलौ नकुलिवह्नि च ।  
मायास्वरेण संयुक्तं नादबिन्दुकलान्वितम् ॥ १ ॥  
  
प्रथमं कामराजस्य कूटं परमदुर्लभम् ।  
वियद्विष्णुयुतं कामो हंसः शक्रस्ततः परम् ॥ २ ॥  
  
महामाया ततः पश्चात् स्वप्नावतीति कथ्यते ।  
  
हंसो हकारः । एतत् द्वितीयं कामराजकूटकम् ।  
  
मादनं शिवबीजं च वायुबीजं ततः परम् ।  
इन्द्रबीजं ततः पश्चान्महामायां समुद्धरेत् ॥ १ ॥  
  
इति तृतीयम् । इयं मधुमती ।  
  
शिवबीजं तथा काममिन्द्रं देवीं नियोजयेत् ।  
महामायां ततः पश्चाच्छक्तिकूटं समुद्धरेत् ॥ १ ॥  
  
वाग्भवं प्रथमं देवि शक्तिकूटं च पञ्चमम् ।  
मध्यकूटत्रयं देवि कामराजं मनोहरम् ॥ २ ॥  
  
कथिता पञ्चमी विद्या त्रैलोक्यसुभगोदया ।  
  
देवीं सकारम् ।  
  
ईश्वर उवाच -  
  
शृणु देवि महाभागे शक्तिकूटं सुदुर्लभम् ।  
वाग्भवं प्रथमं कूटं कामराजं त्रिकूटकम् ॥ १ ॥  
  
शक्तिकूटं प्रवक्ष्यामि तव स्नेहाद्विशेषतः ।  
जीवप्राणौ महादेवि मादनं तदनन्तरम् ॥ २ ॥  
  
इन्द्रबीजं ततः पश्चाद्भुवनेशी च पञ्चमम् ।  
  
इति वा शक्तिकूटम् । जीवः सकारः, प्राणो हकारः ।  
  
अथवा देवदेवेशि सौभाग्यायाश्च वाग्भवम् ।  
कूटत्रयं कामराजं शक्तिबीजं (कूटं) च पूर्ववत् ॥ १ ॥  
  
एषा शक्त्या (प्रोक्ता) महादेवि पञ्चमी परमेश्वरी ।  
  
अस्यार्थस्तु : अस्य वाग्भवकूटं हित्वा सौभाग्यायाः प्रथमकूटं   
वाग्भवकूटे देयमित्यर्थः ।  
  
वामनेत्रादिकूटं वा (ग्भवां?भगा)दिकूटमेव वा ।  
अरिहा सिद्धिदा विद्या सर्वदोषविवर्जिता ॥ १ ॥  
  
भग एकारः । एतेनाष्टधा पञ्चमी वाग्भवशक्तिकूटभेदेन । यामले :  
  
द्विविधा पञ्चमी विद्या पञ्चपञ्चाक्षरी परा ।  
मध्ये षडक्षरं चैव शक्तिश्च चतुरक्षरा ॥ १ ॥  
  
षडिति कामराजविद्यामध्यकूटमित्यर्थः । शक्तिकूटमिति कामराजस्य   
शक्तिकूटमित्यर्थः एषा चतुर्धा वाग्भवकूटभेदात्, एतेन द्वादशधा   
भवति । तथा एतयोरष्टधा चतुर्धा व्यवस्थितयोः कामराजस्य तृतीयं   
कूटं तत्रैव :  
  
कामबीजं महेशानि शिवबीजं ततः परम् ।  
तदधो हंसबीजं तु इन्द्रबीजं विचिन्तयेत् ॥ १ ॥  
  
महामायां ततः पश्चात् कूटं परमदुर्लभम् ।  
  
एषापि पूर्ववदष्टधा, अन्या चतुर्धा । तथाच तत्त्वबोधे -   
कामाकाशपराशक्राः संस्थानकृतरूपिणी । परा सकारः ।   
संस्थानकृतरूपिणी महामाया । तथाच तन्त्रे :  
  
कामबीजं महेशानि शम्भुबीजं ततः परम् ।  
तदधश्चन्द्रबीजं तु पृथ्वीबीजं ततो लिखेत् ॥ १ ॥  
  
तदन्ते च महामाया कूटं परमदुर्लभम् ।  
  
प्। १२३) एषा पूर्ववदष्टधा । अन्या चतुर्धा । तेन षट्त्रिंशद्रूपिणी   
पञ्चमी (श्रीक्रमे -)  
  
एतासां चैव विद्यानां प्राणं शृणु वरानने ।  
रमां मायां हंसबीजं वाग्भवाद्ये नियोजयेत् ॥ १ ॥  
  
शक्त्यन्ते तु महादेवि हंसं मायां रमां तथा ।  
एभिर्युक्तेन देवेशि विद्याजपनमाचरेत् ॥ २ ॥  
  
जपश्च सप्तवारमेव दीपिन्यां तथा दर्शनात् । एतासामिति   
श्रीपूर्वोक्तश्रीक्रमोक्तविद्यानाम् । पञ्चम्यां तु विशषो यथा :  
  
रमां मायां हंसबीजं वाग्भवाद्ये नियोजयेत् ।  
शक्त्यन्ते तु महेशानि हंसं मायां रमां तथा ॥ १ ॥  
  
कामराजत्रये देवि ककारं शक्रसंयुतम् ।  
मायाबिन्द्वीश्वरयुतं सूर्यकोटिसमप्रभम् ॥ २ ॥  
  
प्रथमं कामकूटस्य चाद्ये नियोजयेदिदम् ।  
वान्तं वह्निसमायुक्तं वामनेत्रेण भूषितम् ॥ ३ ॥  
  
नादबिन्दुसमायुक्तं श्रियो बीजमुदाहृतम् ।  
द्वितीयं कामराजं तु जपेदुक्त्वा तु सुन्दरीम् ॥ ४ ॥  
  
गगनं वह्निसंयुक्तं वामनेत्रसमन्वितम् ।  
नादबिन्दुसमायुक्तं मायाबीजं प्रकीर्तितम् ॥ ५ ॥  
  
ज्वलदग्निनिभं बीजं शुद्धहाटकगुञ्जनम् ।  
कुलाकुलमये मध्ये ध्येयं साक्षान्महेश्वरि ॥ ६ ॥  
  
मधुमतीं जपेच्चापि सर्वकामफलप्रदाम् ।  
  
इति । अथ दीपिनी -  
  
तारं लक्ष्मीं च वाग्बीजं मान्मथं भुवनेश्वरीम् ।  
एतज्जप्त्वा ततः पश्चाद्वाग्भवाख्यं समुद्धरेत् ॥ १ ॥  
  
प्रणवं भुवनेशानीं रमां कामं च वाग्भवम् ।  
कामराजं ततो जप्त्वा त्रैलोक्यक्षोभकारकम् ॥ २ ॥  
  
ओङ्कारं चैव वाग्बीजं रमां मन्मथमायया ।  
स्वप्नावतीं महादेवि प्रजपेच्च समाहितः ॥ ३ ॥  
  
प्रणवं चाधरं कामं रमां च भुवनेश्वरीम् ।  
मधुमतीं ततो जप्त्वा मायां श्रीकूर्चबीजकम् ॥ ४ ॥  
  
प्रणवाद्यं च देवेशि हंसबीजपुटीकृतम् ।  
एतद्बीजं समुच्चार्य शक्तिकूटं ततो जपेत् ॥ ५ ॥  
  
एषा तु दीपिनीविद्या अजपाप्राणरूपिणी ।  
  
जपनियमस्तु -  
  
जपेदादौ जपेत्पश्चात् सप्तवारमनुक्रमात् ।  
कामराजादिविद्यानां दीपिनीं चैव कारयेत् ॥ १ ॥  
  
वाग्भवे कामराजे तु शक्तिकूटे सुरेश्वरि ।  
  
तत्र क्रमः - वाग्भवशक्तिकूटयोर्दीपिनी पञ्चमीवद्बोद्धव्या,   
कामराजकूटे पुनः प्रणवं भुवनेशानीं रमां कामं च   
वाग्भवम् । दीपिनीमिति सर्वकूटेषु सम्बन्धः । तथा   
सौभाग्यादिविद्यामधिकृत्य योगिनीहृदये :  
  
स्वरव्यञ्जनभेदेन सप्तत्रिंशत्प्रभेदिनी ।  
सप्तत्रिंशत्प्रभेदेन षट्त्रिंशत्तत्वरूपिणी ॥ १ ॥  
  
तत्त्वातीतस्वभावा च विद्यैषा भाव्यते सदा ।  
श्रीकण्ठदशकं तद्वदव्यक्तस्य हि वाचकम् ॥ २ ॥  
  
प्राणभूतः स्थितो देवि तद्वदेकादशः परः ।  
  
सौभाग्यादिविद्यायाः प्रथमकूटे अकारचतुष्टयमीकारश्चेति पञ्च   
स्वराः, षट् व्यञ्जनानि । द्वितीयकूटे स्वरव्यञ्जनभेदेन त्रयोदश,   
तृतीयकूटेऽपि नव, एवं तेन मिलित्वा त्रयस्त्रिंशदक्षराणि, कूटत्रये   
बिन्दुत्रयं नादत्वेनैक इति मिलित्वा सप्तत्रिंशत्, तेन नादं विहाय   
षट्त्रिंशत्तत्वरूपिणी, नादयुक्ता चेत्तत्त्वातीता, इति सञ्ज्ञा सदा च   
तत्त्वातीतस्वभावा ॥ अथ श्रीविद्याया भेदानामुद्धारः :  
  
कामराजस्य विद्याया वाग्भवं तु विलिख्य च ।  
शिवकामहरेन्द्रांश्च भुवनेशीमतः परम् ॥ १ ॥  
  
लोपावाग्भवकूटं तु उन्मनी सकलेष्टदा ।  
  
क-ए-ई-लह्रीं, हकहलह्रीं, हसकलह्रीं - इयमुन्मनी श्रीविद्या ।  
  
कामराजस्य विद्याया वाग्भवं तु विलिख्य च ।  
उन्मन्याः कामराजं तु चन्द्रहंसौ तु मादनम् ॥ १ ॥  
  
भूमिश्च भुवनेशानी वरुणेन समर्चिता ।  
  
प्। १२४) भूमिश्च लः ।  
  
क-ए-ईलह्रीं, हकहलह्रीं, सहकलह्रीं - - इयं वरुणोपासिता श्रीविद्या ।  
  
शक्तिर्मादनयोर्मध्ये इन्द्रश्च भुवनेश्वरी ।  
शिवयोर्मादनं माया तार्तीयं वरुणस्य च ॥ १ ॥  
  
धर्मराजोपासितेयं भोगमोक्षफलप्रदा ।  
  
क-एकलह्रीं, हकहह्रीं, सहकलह्रीं -- इयं धर्मराजोपासिता श्रीविद्या ॥  
  
चन्द्रो मादनयोर्मध्ये इन्द्रश्च भुवनेश्वरी ।  
शिवचन्द्रेन्द्रमदना भूमिश्च भुवनेश्वरी ॥ १ ॥  
  
चन्द्रमादनशक्राश्च वह्नीन्द्रौ भुवनेश्वरी ।  
वह्नीनोपासिता विद्या भोगमोक्षफलप्रदा ॥ २ ॥  
  
कसकलह्रीं, हसलकलह्रीं, सकलरलह्रीं - इयं वह्न्युपासिता श्रीविद्या ॥  
  
लोपावाग्भवमुच्चार्य तस्या वै कामराजकम् ।  
सकला वह्निभूमिश्च भुवनेशीं समुद्धरेत् ॥ १ ॥  
  
नागराजोपासितेयं धर्मकामार्थमोक्षदा ।  
  
हसकलह्रीं, हसकहलह्रीं, सकलरलह्रीं - इयं नागराजोपासिता श्रीविद्या   
॥  
  
  
मादर्न शक्तिवह्नी च भूमिर्वह्निः सुरेश्वरी ।  
शिवमादनभूमिश्च रहला भुवनेश्वरी ॥ १ ॥  
  
चन्द्रानलौ मादनेन्द्रवह्निश्च भुवनेश्वरी ।  
वायूपासितविद्येयं चतुर्वर्गफलप्रदा ॥ २ ॥  
  
क-एरलरह्रीं, हकलरहलह्रीं, सरकलरह्रीं - इयं वायूपासिता श्रीविद्या   
॥  
  
मादनं शक्तितुर्यौ च वह्नीन्द्रौ भुवनेश्वरी ।  
शिवमादनसूर्येन्द्रवह्नयो भुवनेश्वरी ॥ १ ॥  
  
चन्द्रसूर्यौ कलौ वह्निर्भुवनेशीं समुद्धरेत् ।  
बुधोपासितविद्येयं भोगमोक्षफलप्रदा ॥ २ ॥  
  
क-ए-ईरलह्रीं, हकहलरह्रीं, सलकलरह्रीं - इयं बोधोपासिता श्रीविद्या ॥  
  
मादनं च शिवेन्द्रौ च भुवनेशीमतः परम् ।  
शिवमादनभूमिश्च शिवेन्द्रेन्द्रानलास्तथा ॥ १ ॥  
  
माया च कामराजस्य शक्तिकूटं समुद्धरेत् ।  
ईशानोपासिता विद्या ह्यणिमाद्यष्टसिद्धिदा ॥ २ ॥  
  
कहलह्रीं, हकलहललरह्रीं, सकलह्रीं - इममीशानोपासिता श्रीविद्या । -----   
? (क-ए-ईलह्रीं हसकहलह्रीं सकलह्रीम् । इयं रत्युपासिता श्रीविद्या)  
  
कामराजाख्यविद्याया अनुलोमविलोमतः ।  
नारायणोपासितेयं षट्कूटा भुवि दुर्लभा ॥ १ ॥  
  
क-ए-ईलह्रीं, हसकहलह्रीं, सकलह्रीं, सकलह्रीं, हसकहलह्रीं, क-ए-  
ईलह्रीं - इयं नारायनोपासिता श्रीविद्या ॥  
  
कामराजाख्यविद्याया वाग्भवं तु समुद्धरेत् ।  
शिवमादनसूर्येन्दुवह्निश्च भुवनेश्वरी ॥ १ ॥  
  
लोपाया वाग्भवं चैव ब्रह्मणेयमुपासिता ।  
  
क-ए-ईलह्रीं, हकहसरह्रीं, हसकलह्रीं - इयं ब्रह्मोपासिता श्रीविद्या ॥  
  
लोपावाग्भवमुद्धृत्य ब्र्ह्मणः कामराजकम् ।   
लोपावाग्भवकूटं तु जीवेनाराधितात्वियम् ॥ १ ॥  
  
हसकलह्रीं, हकहसरह्रीं, हसकलह्रीं - इयं जीवोपासिता श्रीविद्या ॥  
  
जाग्रत्स्वरूपा मायादिः पञ्चदश्युदितात्र तु ।  
मायाश्रीबीजपूर्वा तु स्वप्नावस्यास्वरूपिणी ॥ १ ॥  
  
तारमायारमादिः स्यात् सा सुषुप्तिस्वरूपिणी ।  
श्रीमहाषोडशार्णा तु तुरीया सम्प्रकीर्तिता ॥ २ ॥  
  
वैराग्यं च मुमुक्षुत्वं समाधिर्विमलं मनः ।  
सदसद्वस्तुनिर्धारस्तुरीयाया इमाः कलाः ॥ ३ ॥  
  
वैराग्यरूपा तारादिः षोडशी परिकीर्तिता ।  
मायादिः षोडशार्णा तु मुमुक्षुत्वस्वरूपिणी ॥ ४ ॥  
  
कामादिः षोडशार्णा स्यात् सा समाधिस्वरूपिणी ।  
रमादिः षोडशी चित्तवैमल्यस्य स्वरूपिणी ॥ ५ ॥  
  
सदसद्वस्तुनिर्धारस्वरूपा वाग्भवादिका ।  
पञ्चधा षोडशार्णा तु दुर्लभा भुवनत्रये ॥ ६ ॥  
  
परादिः षोडशीविद्या तुर्यातीता प्रकीर्तिता ।  
भेदाः पूर्वोक्तरीत्या च ज्ञातव्यास्तन्त्रकोविदैः ॥ ७ ॥  
  
शुद्धाशुद्धविभेदेन द्विविधाः परिकीर्तिता ।  
उभयात्मकभेदाश्च शवलाश्च तथैव च ॥ ८ ॥  
  
अनुलोमाश्च या विद्याः शुद्धाः स्युः प्रतिलोमजाः ।  
अशुद्धा इति विज्ञेया उभयात्मान एव च ॥ ९ ॥  
  
प्। १२५) शुद्धाशुद्धाश्च शवला व्यत्यस्तव्याकुलक्रमात् ।  
एवं चतुर्विधा विद्या विज्ञेया देशिकोत्तमैः ॥ १० ॥  
  
अशेषेण यहाविद्याभेदास्ते कथिताः शिवे ।  
  
इति श्रीविद्याया भेदनिरूपणम् ॥ अथ पञ्चसिंहासनविद्याः । तत्र प्रथमं   
पूर्वसिंहासनविद्या, तत्राप्याद्या बाला ॥ श्रीज्ञानार्णवे -  
  
ईश्वर उवाच  
  
त्रिपुरा त्रिविधा देवि बालां तु प्रथमां शृणु ।  
यया विज्ञातया देवि साक्षात् सुरगुरुप्रभः ॥ १ ॥  
  
सूर्यस्वरं समुच्चार्य बिन्दुनादकलात्मकम् ।  
स्वरान्तं पृथिवीस्थं तु तुर्यस्वरसमन्वितम् ॥ २ ॥  
  
बिन्दुनादकलाक्रान्तं सर्गवान् भृगुरव्ययः ।  
शक्रस्वरसमोपेतो विद्येयं त्र्यक्षरी मता ॥ ३ ॥  
  
गङ्गातरङ्गकल्लोलवाग्गुम्फपददायिनी ।  
महासौभाग्यजननी महासारस्वतप्रदा ॥ ४ ॥  
  
इति । ऐं क्लीं सौः इति । तथा :  
  
ऋषिरस्य महेशानि दक्षिणामूर्तिरव्ययः ।  
न्यसेच्छिरसि पूज्यत्वात् पङ्क्तिश्छन्दो मुखे प्रिये ॥ ५ ॥  
  
देवता हृदये बालात्रिपुरा परमेश्वरी ।  
बीजं तु वाग्भवं शक्तिस्तार्तीयं कीलकं तथा ॥ ६ ॥  
  
कामराजं महेशानि च्छन्दोन्यास उदाहृतः ।  
नाभ्यादिपादपर्यन्तं गलादानाभि चापरम् ॥ ७ ॥  
  
मुर्धादिगलपर्यन्तं त्र्यक्षरी विन्यसेत् क्रमात् ।  
वामपाणितले चैकं दक्षपाणितले तथा ॥ ८ ॥  
  
उभयोः सम्पुटे विद्यात्रिबीजं विन्यसेत् प्रिये ।  
पञ्च बाणान् क्रमेणैव कराङ्गुलिषु विन्यसेत् ॥ ९ ॥  
  
अङ्गुष्ठादिकनिष्ठान्तं क्रमेण परमेश्वरि ।  
थान्तद्वयं समालिख्य वह्निसंस्थं क्रमेण तु ॥ १० ॥  
  
मुखवृत्तेन नेत्रेण वामेन परिमण्डितम् ।  
बाणद्वयमिदं प्रोक्तं मादनं भूमिसंस्थितम् ॥ ११ ॥  
  
चतुर्थस्वरबिन्द्वाढ्यं नादरूपं वरानने ।  
फान्तं शक्रेण संयुक्तं वामकर्णविभूषितम् ॥ १२ ॥  
  
बिन्दुनादसमायुक्तं सर्गवांश्चन्द्रमाः प्रिये ।  
पञ्च बाणा महेशानि नामानि शृणु पार्वति ॥ १३ ॥  
  
क्षोभणो द्रावणो देवि तथाकर्षणसञ्ज्ञकः ।  
वश्योन्मादौ क्रमेणैव नामानि परमेश्वरि ॥ १४ ॥  
  
कामास्तत्रव विज्ञेयास्तेषां बीजानि संशृणु ।  
पराबीजं मध्यबाणं वाग्भवं परमेश्वरि ॥ १५ ॥  
  
तुर्यबाणं ततश्चैव स्त्रीबीजं तु क्रमात् प्रिये ।  
पञ्च कामाः क्रमाद्देवि नामानि शृणु वल्लभे ॥ १६ ॥  
  
काममन्मथकन्दर्पमकरध्वजसञ्ज्ञकाः ।  
मीनकेतुर्महेशानि पञ्चमः परिकीर्तितः ॥ १७ ॥  
  
एतान् विन्यस्य देवेशि करन्यासस्ततः परम् ।  
मूलविद्याद्विरावृत्त्या सर्वाङ्गुलितलेष्वपि ॥ १८ ॥  
  
षडङ्गक्रमयोगेषु मातृकां विन्यसेत् ततः ।  
  
अत्र षडङ्गन्यासोत्तरं मातृकाषडङ्गमन्तर्मातृकान्यासं   
बहिर्मातृकान्यासं कुर्यादित्यर्थः । तथा -  
  
एवं ध्यात्वा न्यसेत् पश्चाद्विद्यान्यासं सुरेश्वरि ।  
कुर्वीत देहसन्नाहं त्रिभिर्बीजैः क्रमात् प्रिये ॥ १९ ॥  
  
करयोर्विन्यसेदादौ मणिबन्धे तलेऽग्रके ।  
दक्षे वामे च विन्यस्य दक्षकूर्परपाणिषु ॥ २० ॥  
  
पुनर्दक्षे च वामे च पादयोश्च तथा न्यसेत् ।  
नादान्ते हृदये लिङ्गे न्यसेद्देवि ततः परम् ॥ २१ ॥  
  
एतेष्वङ्गेषु देवेशि संहारक्रमतो न्यसेत् ।  
विद्यासृष्टिक्रमेणैव जानीहि परमेश्वरि ॥ २२ ॥  
  
ततो न्यसेन्महेशानि नवयोन्यङ्कितं विधिम्।  
कर्णयोश्चिबुके देवि शङ्खयोर्मुखमण्डले ॥ २३ ॥  
  
न्तेत्रयोर्नासिकायां च बाहुयुग्मे हृदि प्रिये ।  
तथा कर्पूरयोः कुक्षौ जान्वोर्जङ्घे च विन्यसेत् ॥ २४ ॥  
  
पादयोर्देवि गुह्ये च पार्श्वहस्तस्तनद्वये ।  
कण्ठे च नवयोन्याख्यं न्यसेद्बीजत्रयात्मकम् ॥ २५ ॥  
  
षडङ्गमाचरेद्देवि द्विरावृत्त्या क्रमेण तु ।  
त्रिद्व्येकदशकत्रिद्विसङ्ख्यया शैलसम्भवे ॥ २६ ॥  
  
अङ्गुलीषु पुनर्देवि बाणान् कामांश्च विन्यसेत् ।  
ललाटगलहृन्नाभिमूलाधारेषु वै क्रमात् ॥  
  
मूलेन व्यापकं कृत्वा प्राणायामं समाचरेत् ।  
  
इति । अत्र प्राणायामत्रयं कृत्वा ऋष्यादिकरषडङ्गन्यासान् विधाय   
ध्यायेत् ।  
  
प्। १२६) ध्यायेद्देवीं महेशानि कदम्बवनमध्यगाम् ।  
रत्नमण्डपमध्ये तु महाकल्पवनान्तरे ॥ २८ ॥  
  
मुक्तातपत्रच्छायायां रत्नसिंहासने स्थिताम् ।  
अनर्घ्यरत्नघटितमुकुटां रत्नकुण्डलाम् ॥ २९ ॥  
  
हारग्रैवेयसद्रत्नचित्रितां कङ्कणोज्ज्वलम् ।  
पुस्तकं चाभयं वामे दक्षिणे चाक्षमालिकाम् ॥ ३० ॥  
  
वरदानरतां दिव्यां महासारस्वतप्रदाम् ।  
  
इति बाला ॥ अथ सम्पत्प्रदाभैरवी । श्रीज्ञानार्णवे -  
  
ईश्वर उवाच  
  
यथा श्रीत्रिपुरा बाला तथा त्रिपुरभैरवी ।  
सम्पत्प्रदा नाम तस्याः शृणु निर्मलमानसे ॥ १ ॥  
  
शिवचन्द्रौ वह्निसंस्थौ वाग्भवं तदनन्तरम् ।  
कामराजं तथा देवि शिवचन्द्रान्वितं ततः ॥ २ ॥  
  
पृथ्वीबीजान्तवह्न्याढ्यं तार्तीयं शृणु सुन्दरि ।  
शक्तिबीजे महेशानि शिववह्नी नियोजयेत् ॥ ३ ॥  
  
कुमार्यास्त्रिपुरेशानि हित्वा सर्गं तु बैन्दवम् ।  
त्रिपुराभैरवी देवी महासम्पत्प्रदा प्रिये ॥ ४ ॥  
  
हस्रैं, हसकलरीं, हस्स्रौम् इति ।  
  
अनया सदृशी विद्या त्रिषुलोकेषु दुर्लभा ।  
मूलमन्त्रद्विरावृत्त्या षडङ्गन्यास ईरितः ॥ ५ ॥  
  
ध्यानम् -  
  
उद्यद्भानुसहस्रकान्तिमरुणक्षौमां शिरोमालिकां   
रक्तालिप्तपयोधरां जपवटीं विद्यामभीतिं वरम् ।  
हस्ताब्जैर्दधतीं त्रिनेत्रविलसद्वक्त्रारबिन्दश्रियम् ।  
देवीं बद्धहिमांशुखण्डमुकुटां वन्दे सुमन्दस्मिताम् ॥ ६ ॥  
  
इति सम्पत्प्रदा भैरवी ॥ अथ चैतन्यभैरवी, श्रीज्ञानार्णवे -  
  
शृणु देवि प्रवक्ष्यामि पूर्वसिंहासनस्थिताम् ।  
वाग्भवं बीजमुच्चार्यं जीवप्राणसमन्वितम् ॥ १ ॥  
  
सकला भुवनेशानीं द्वितीयं बीजमुद्धृतम् ।  
जीवप्राणं वह्निसंस्थं शक्रस्वरविभूषितम् ॥ २ ॥  
  
विसर्गाढ्यं महादेवी विद्यात्रैलोक्यमातृका ।  
त्रैलोक्यमोहनी देवी परब्रह्मचिदात्मिका ॥ ३ ॥  
  
स्हैं, सकलह्रीं, स्ह्रौः - इयं सकारादिरिति । अस्या ऋष्यादिकं प्राग्वत् ।   
ध्यानम् :  
  
उद्यद्भानुसहस्राभां नानालङ्कारभूषिताम् ।  
मुकुटोर्ध्वलसच्चन्द्रलेखां रक्ताम्बरान्विताम् ॥ १ ॥  
  
पाशाङ्कुशधरां नित्यां वामहस्ते कपालिनी ।  
वरदाभयशोभाढ्यां पीनोन्नतघटस्तनीम् ॥ २ ॥  
  
एवं ध्यात्वा यजेद्देवीं प्रेत(पूर्व)सिंहासनस्थिताम् ।  
  
इति चैतन्यभैरवी ॥ अथ द्वितीया चैतन्यभैरवी श्रीज्ञानार्णवे -  
  
एतस्या एव विद्याया बीजद्वयमुदाहृतम् ।  
तदन्ते परमेशानि नित्यक्लिन्ने मदद्रवे ॥ १ ॥  
  
एतस्या एव तार्तीयं रुद्राणा परमेश्वरि ।  
  
स्हैं सकलह्रीं नित्यक्लिन्ने मदद्रवे स्ह्रौः इति । अस्या ऋष्यादिकं प्राग्वत् ॥   
ध्यानम् :  
  
चैतन्यभैरवी ध्यायेत् पाशाङ्कुशकपालिनीम् ।  
रक्तां मुण्डस्रजं पञ्चप्रेतसिंहासनस्थिताम् ॥ १ ॥  
  
इति द्वितीया चैतन्यभैरवी ॥ अथ कामेश्वरी भैरवी श्रीज्ञानार्णवे -  
  
शिवचन्द्रौ मादनान्तं पान्तं वह्नि समन्वितम् ।  
शक्तिभिन्नं बिन्दुनादकलाढ्यं वाग्भवं प्रिये ॥ १ ॥  
  
सम्पत्प्रदाया भैरव्याः कामराजं तथैव हि ।  
सदाशिवस्य बीजं तु महासिंहासनस्य च ॥ २ ॥  
  
हसखफ्रें, हसकलरीं, हसौम् इति । ऋष्यादिकं पूर्ववत् ।  
  
ध्यानमस्याः प्रवक्ष्यामि रिपुभारनिकृन्तनम् ।  
उद्यत्सूर्यसहस्राभां चन्द्रचूडां त्रिलोचनाम् ॥ १ ॥  
  
नानालङ्कारसुभगां सर्ववैरिनिकृन्तनीम् ।  
वमद्रुधिरमुण्डालिकलितां रक्तवाससम् ॥ २ ॥  
  
त्रिशूलं डमरुं खड्गं तथा खेटकमेव च ।  
पिनाकं च शरान् देवि पाशाङ्कुशयुगं क्रमात् ॥ ३ ॥  
  
पुस्तकं चाक्षमालां च शवसिंहासनस्थिताम् ।  
  
इति कामेश्वरी भैरवी ॥ इति पूर्वसिंहासनदेवताः । अथ   
दक्षिणसिंहासनदेवताः । तत्रादाथघोरभैरवी -  
  
प्। १२७) अघोरविद्यारूपं तु महापापनिकृन्तनम् ।  
अघोरे वाग्भवं पश्चाद्घोरे तु भुवनेश्वरी ॥ १ ॥  
  
सर्वतः शर्वसर्वेभ्यो घोरघोरतरे रमाम् ।  
नमस्तेऽस्तु रुद्ररूपेभ्यो देव्या बीजयुगं लिखेत् ॥ २ ॥  
  
त्रिंशद्भिश्च त्रिभिर्वर्णैर्विद्येयं कथिता प्रिये ।  
  
अघोरे ऐं घोरे ह्रीं सर्वतः शर्वसर्वेभ्यो घोरघोरतरे श्रीं नमस्तेऽस्तु   
रुद्ररूपेभ्यः क्लींसौः । अस्या ऋष्यादिषडङ्गन्यासध्यानानि प्राग्वत्,   
इत्यघोरभैरवी ॥ अथ महाभैरवी -  
  
ईश्वर उवाच  
  
शिवचन्द्रौ वह्निसंस्थौ वाग्भवेन समन्वितौ ।  
नादबिन्दुसुसंयुक्तं प्रथमं बीजमुद्धृतम् ॥ १ ॥  
  
लोपाया वाग्भवं कूटं द्वितीयं बीजमुद्धृतम् ।  
शिवचन्द्रौ वह्निसंस्थौ मनुस्वरसमन्वितौ ॥ २ ॥  
  
तृतीयं बीजमाख्यातं बिन्दुनादकलान्वितम् ।  
हस्रैं हसकलह्रीं हस्रौम् इति ।  
  
पूर्ववत् परमेशानि ऋष्यादिन्यासमेव च ।  
मध्यकूटेन षडदीर्घयुक्तेनाङ्गानि कल्पयेत् ॥ १ ॥  
  
आताम्रार्कसहस्राभां लसच्चन्द्रजटास्फुरत् ।  
किरीटरत्नविलसच्चित्रचित्रितमौक्तिकाम् ॥ २ ॥  
  
स्फुरद्रुधिरपङ्काढ्यमुण्डमालाविराजिताम् ।  
नयनत्रयशोभाढ्यां पूर्णेन्दुवदनान्विताम् ॥ ३ ॥  
  
मुक्ताहारलताराजत्पीनोन्नतघटस्तनीम् ।  
रक्ताम्बरपरीधानां यौवनोन्मत्तरूपिणीम् ॥ ४ ॥  
  
पुस्तकं चाभयं वामे दक्षिणे चाक्षमालिकाम् ।  
वरदानरतां नित्यां महाप्रेतासनस्थिताम् ॥ ५ ॥  
  
इति महाभैरवी ॥ अथ ललिताभैरवी -  
  
मायाबीजं समुद्धृत्य कामराजं तथोद्धरेत् ।  
प्रेतबीजं समुद्धृत्य विद्येयं त्र्यक्षरी भवेत् ॥ १ ॥  
  
ह्रीं क्लीं ह्स्रौम् इति ।  
  
पूर्वोक्ता एव मुन्याद्या आद्येनाङ्गक्रिया मता ।  
उद्यत्सूर्यसहस्राभां माणिक्यमुकुटोज्ज्वलाम् ॥ १ ॥  
  
रत्नकुण्डलमुक्तालिपदकाङ्गदभूषणाम् ।  
रत्नमञ्जीरसुभगां रक्तवस्त्रानुलेपनाम् ॥ २ ॥  
  
पाशाङ्कुशौ पुस्तकं च दधतीमक्षमालिकाम् ।  
बाल्यलीलापरां देवीं कुमारीरूपधारिणीम् ॥ ३ ॥  
  
सर्वाङ्गसुन्दरीं ध्यायेत् सर्वसम्पत्तिहेतवे ।  
  
इति ललिताभैरवी । अथ कामेश्वरीभैरवी - कामेश्वरीभैरवी स्यात्   
कामराजेन सुन्दरी । क्लीं, इति ।  
  
ऋषिरस्याः कामदेवी गायत्री छन्द उच्यते ।  
कामेश्वरीदेवता स्याद्बीजेनाङ्गक्रिया मता ॥ १ ॥  
  
जपाकुसुमसङ्काशां धनुर्बाणधरां स्मरेत् ।  
नानालङ्कारसुभगां मोहयन्तीं जगत्त्रयम् ॥ २ ॥  
  
इति कामेश्वरीभैरवी ॥ अथ रक्तनेत्राभैरवी -  
  
चन्द्रवाग्भवसंयुक्तं बीजं प्रथममीरितम् ।  
सकला वह्निमायाभ्यां द्वितीयं बीजमीरितम् ॥ १ ॥  
  
बालायाश्चैव तार्तीयं तृतीयं बीजमुद्धृतम् ।  
सैं, सकलरीं, सौः इति  
  
कुमार्या एव ऋष्यादिरस्याश्च परमेश्वरि ।  
षड्दीर्घचन्द्रबीजेन षडङ्गन्यास ईरितः ॥ १ ॥  
  
उद्यत्सूर्यसहस्राभां माणिक्यमुकुटोज्ज्वलाम् ।  
रत्नकुण्डलमुक्तालिपदकाङ्गदभूषणाम् ॥ २ ॥  
  
रत्नमञ्जीरसुभगां रक्तवस्त्रानुलेपनाम् ।  
पाशाङ्कुशौ पुस्तकं च दधानां चाक्षमालिकाम् ॥ ३ ॥  
  
उन्मत्तयौवनप्रौढां पीनोन्नतघनस्तनीम् ।  
नितम्बिनीं क्षाममध्यां प्रान्तरक्तसुलोचनाम् ॥ ४ ॥  
  
इति रक्तनेत्राभैरवी । इति दक्षिणसिंहासनदेवताः ॥ अथ   
पश्चिमसिंहासनदेवताः । तत्रादौ षट्कूटा भैरवी -  
  
शिवचन्दौ मादनं च भूमिर्वह्निस्तु डामरम् ।  
वाक्शान्तिमनुभिर्युक्तं बीजत्रयमुदाहृतम् ॥ १ ॥  
  
हसकलरडैं, हसकलरडीं, हसकलरडौः - इति ॥  
  
ऋष्यादीन् पूर्ववन्न्यस्य द्विरावृत्त्या षडङ्गकम् ।  
बालसूर्यप्रभां देवीं जपाकुसुमसन्निभाम् ॥ १ ॥  
  
प्। १२८) मुण्डमालावलीरम्यां बालसूर्यसमांशुकाम् ।  
सुवर्णकलशाकारपीनोन्नतपयोधराम् ॥ २ ॥  
  
पाशाङ्कुशौ पुस्तकं च तथाच जपमालिकाम् ।  
दधतीं भैरवीं ध्यायेत् प्रेतसिंहासनस्थिताम् ॥ ३ ॥  
  
इति षट्कूटाभैरवी ॥ अथ नित्याभैरवी -  
  
षट्कूटा भैरवी देवी प्रतिलोमतया भवेत् ।  
नित्या च भैरवी प्रोक्ता चतुर्वर्गफलप्रदा ॥ १ ॥  
  
डरलकसहैं, डरलकसहीं, डरलकसहौः - इति ॥  
  
पूर्वोक्ता एव मुन्याद्या ध्यानमस्या वदामि ते ।  
पञ्चमुण्डसमासीनां मुण्डमालाविभूषिताम् ॥ १ ॥  
  
आताम्रार्कायुताभासां रत्नभूषणभुषिताम् ।  
पाशाङ्कुशाभयवरान् दधतीं भावयेच्छिवाम् ॥ २ ॥  
  
इति नित्या भैरवी । अथ मृतसञ्जीवनी -  
  
मायां हंसः पदं चोक्त्वा सञ्जीवनि ततः परम् ।  
जूञ्जीवं प्राणपदं ग्रन्थिं कुरुयुगं ततः ॥ १ ॥  
  
स्वाहान्ता कथिता विद्या मृतसञ्जीवनी परा ।  
  
ह्रींहंसः सञ्जीवनि सूञ्जीवं प्राणग्रन्थिं कुरु कुरु स्वाहा ।  
  
ऋषिः शुक्रः समाख्यातो गायत्री छन्द ईरितम् ।  
मृतसञ्जीवनी देवी देवता परिकीर्तिता ॥ १ ॥  
  
मायाबीजं तु बीजं स्यात् स्वाहा शक्तिरुदाहृता ।  
हंसस्तु कीलकं प्रोक्तं मृतसञ्जीवनाय च ॥ २ ॥  
  
विनियोगः समाख्यातस्त्रिचतुश्चैककं पुनः ।  
षट्चतुर्दिककेनैव षडङ्गानि समाचरेत् ॥ ३ ॥  
  
दक्षिणामूर्तिसंहितायाम् -  
  
ईश्वर उवाच :  
  
देवी पश्चिमवक्त्रेण मयाद्यापि प्रजप्यते ।  
विद्याचतुष्टयं साक्षादमृतानन्दविग्रहम् ॥ १ ॥  
  
महासिंहासनगतं तत्र सञ्जीवनीं शृणु ।  
शक्तिबीजं समालिख्य शिवचन्द्रौ समालिखेत् ॥ २ ॥  
  
अनुस्वारविसर्गाभ्यां मण्डितौ क्रमतः प्रिये ।  
सञ्जीवनि च जूं जीवं प्राणग्रन्थिस्थमालिखेत् ॥ ३ ॥  
  
कुरुशब्दस्त्रिशः सौःसौः वह्निजायान्वितो मनुः ।   
  
विंशत्यर्णेति ।  
  
ह्रींहंसः सञ्जीवनिजूं हंसः कुरुकुरुकुरु सौःसौः स्वाहा इति ।  
  
ऋषिः शुक्रः समाख्यातो गायत्रं छन्द उच्यते ।  
सञ्जीवनी देवता स्याच्छक्तिरस्यादिबीजकम् ॥ १ ॥  
  
चतुष्कं त्रितयं पञ्च पञ्चकं चतुरेव हि ।  
त्रिकं च क्रमतो देवि षडङ्गानि प्रविन्यसेत् ॥ २ ॥  
  
कर्पूराभां हीरमुक्ताभूषणैर्भूषिताम्बराम् ।  
ज्ञानमुद्रामक्षमालां दधतीं चिन्तयेत् पराम् ॥ ३ ॥  
  
इति मृतसञ्जीवनी । अथ मृत्युञ्जय परा -  
  
अथ वक्ष्ये महेशानि मृत्युञ्जयपरां पराम् ।  
वदद्वन्द्वं वादनीति वाङ्मध्ये निक्षिपेत् प्रिये ॥ १ ॥  
  
हस्राङ्कं वाग्भवं देवि क्लिन्ने क्लेदिनि चालिखेत् ।  
महाक्षोभं कुरुद्वन्द्वं शिवचन्द्रकलानलाम् ॥ २ ॥  
  
वामाक्षिबिन्दुनादाङ्कां तारबीजं ततो वदेत् ।  
मोक्षं कुरुयुगं हंस्रं शक्रस्वरविसर्गवत् ॥ ३ ॥  
  
वदवदवाग्वादिनि हसैं, क्लिन्ने क्लेदिनि महाक्षोभं कुरु कुरु हस्रीं, ॐ   
मोक्षं कुरु कुरु हसौः इति ॥  
  
इयं सञ्जीवनी देवी ऋषिरस्याः शिवः प्रिये ।  
गायत्रं छन्द आख्यातं देवतेयं तु भैरवी ॥ १ ॥  
  
आदिकूटं भवेद्बीजं मध्यकूटं तु कीलकम् ।  
अन्त्यकूटं भवेच्छक्तिः साक्षान्मृत्युविनाशिनी ॥ २ ॥  
  
नवशक्राष्टवर्णैस्तु षडङ्गानि प्रविन्यसेत् ।  
ध्यात्वा चावाहयेद्देवीं कदम्बवनमध्यगाम् ॥ ३ ॥  
  
पुस्तकं वामहतेस्न दक्षिणेनाक्षमालिकाम् ।  
विभ्रतीं कुन्दधवलां कुमारीं चिन्तयेत् पराम् ॥ ४ ॥  
  
इति मृत्युञ्जयपरा ॥ अथ वज्रप्रस्तारिणी -  
  
ईश्वर उवाच :  
  
परां क्लिन्ने वाग्भवं च तत्क्रोमात्मकमक्षरम् ।  
ततो नित्यमदप्रान्ते द्रवे मायां च संलिखेत् ॥ १ ॥  
  
ह्रीङ्क्लिन्ने ऐङ्क्रों नित्यमदद्रवे ह्रीं - इति ॥  
  
वज्रेशी रविवर्णेयम् ऋषिर्ब्रह्मास्य सन्मनोः ।  
छन्दो विराट् च वज्रेशी देवता परिकीर्तिता ॥ १ ॥  
  
प्। १२९) पञ्चमं च चतुर्थं च बीजशक्ती क्रमेण तु ।  
तार्तीयं कीलकं देव्यास्ततोऽङ्गानि प्रविन्यसेत् ॥ २ ॥  
  
आद्यन्तबीजं सन्त्यज्य द्विकं चैकैकरूपकम् ।  
द्विकं द्विकं त्रिकञ्चैव षडङ्गानि प्रकल्पयेत् ॥ ३ ॥  
  
ध्यात्वा चावाहयेद्देवीं कदम्बवनमध्यगाम् ।  
रक्तां चन्द्रकलाचारुमुकुटां वरभूषणाम् ॥ ४ ॥  
  
महातारुण्यगर्वाढ्यलोचनत्रयशोभिताम् ।  
शोणिताब्धितरत्पोतमहायन्त्रोपरिस्थिताम् ॥ ५ ॥  
  
दाडिमं सायकांश्चैव पाशं चैव सृणि तथा ।  
चापं कपालं दधतीं शोणमाल्यानुलेपनाम् ॥ ६ ॥  
  
स्मरेद्रक्ततरां देवीमुपचारैः समर्चयेत् ।  
  
इति वज्रपस्तारिणी ॥ इति पश्चिमसिंहासनदेवताः ॥ अथोत्तरसिंहासनदेवताः ।   
तत्रादौ भुवनेश्वरीभैरवी -  
  
-------------------------------------- । (?)  
  
लोपावाग्भवमुच्चार्य प्रेतबीजं समुद्धरेत् ।  
रेफं शिवाधो निःक्षिप्य भुवनेशी च भैरवी ॥ १ ॥  
  
हस्रैं, हसकलह्रीं, ह्रसौम् इति ।  
  
अकुमार्या एव ऋष्याद्या आद्येनाङ्गक्रिया मता ।  
जपाकुसुमसङ्काशां दाडिमीकुसुमप्रभाम् ॥ २ ॥  
  
चन्द्रलेखाजटाजूटां त्रिनेत्रां रक्तवाससम् ।  
नानालङ्कारसुभगां पीनोन्नतघनस्तनीम् ॥ ३ ॥  
  
प्रेतासनसमासीनां मुण्डमालाविभूषिताम् ।  
पाशाङ्कुशवराभीतीर्धारयन्तीं शिवां श्रये ॥ ४ ॥  
  
इति भुवनेशीभैरवी ॥ अथ कमलेश्वरीभैरवी - भुवनेशी च चन्द्राद्या   
कमलेशी तथा भवेत् सहैं, सहकलह्रीं, सहौम् इति । अन्यत्सर्वं   
भुवनेशीभैरवीवत् । इति कमलेशीभैरवी ॥ अथ सिद्धकौलेशभैरवी:  
  
हस्रैं हस्रीं च हस्रौः च सिद्धकौलेशभैरवी ।  
कुमार्या एव मुन्याद्या ध्यानमस्या वदामि ते ॥ १ ॥  
  
आताम्रार्कसहस्राभां त्रिनेत्रां चन्द्रसन्मुखीम् ।  
चन्द्रखण्डस्फुरद्रत्नमुकुटां क्षाममध्यमाम् ॥ २ ॥  
  
नितम्बिनीं स्फुरद्रत्नवसनां रक्तभूषणाम् ।  
उन्मत्तयौवनप्रौढां पीनोन्नतघनस्तनीम् ॥ ३ ॥  
  
असृक्पङ्काढ्यमुण्डस्रङ्मण्डिताङ्गी सुभूषणाम् ।  
पुस्तकं चाभयं वामे दक्षिणे चाक्षमालिकाम् ॥ ४ ॥  
  
वरदं दधतीं ध्यायेत् प्रेतसिंहासनस्थिताम् ।  
  
इति सिद्धकौलेशभैरवी ॥ अथ डामरभैरवी -  
  
ईश्वर उवाच  
  
उत्तरास्येन देवेशि मयाद्यापि प्रजप्यते ।  
महासिंहासनगता भैरवी डामरेश्वरी ॥ १ ॥  
  
पूर्वोक्तभैरवीदेव्याः कामकूटे परां शिवाम् ।  
हित्वोच्चरेत् तदा विद्यां महासिंहासनेश्वरीम् ॥ २ ॥  
  
हसैं, हक्लीं, हसौः - इति ।  
  
पूर्वोक्ता एव मुन्याद्या ध्यानमस्या वदामि ते ।  
बन्धूककुसुमाभासां पञ्चमुण्डाधिवासिनीम् ॥ १ ॥  
  
स्फुरच्चन्द्रकलारत्नमुकुटां मुण्डमालिनीम् ।  
त्रिनेत्रां रक्तवसनां पीनोन्नतघनस्तनीम् ॥ २ ॥  
  
पुस्तकं चाक्षमालां च वरदं चाभयं क्रमात् ।  
दधतीं संस्मरेन्नित्यमुत्तराम्नायमानिताम् ॥ ३ ॥  
  
इति डामरभैरवी ॥ अथ कामिनीभैरवी -  
  
सम्पत्प्रदाया भैरव्या वह्निं त्यक्त्वा समुद्धरेत् ।  
कामिनीभैरवी चेयं भयविध्वंसिनीति वा ॥ १ ॥  
  
हसैं, हसक्लीं हसौं - इति ।  
  
पूर्वोक्ता एव मुन्याद्या ध्यानमस्या वदामि ते ।  
आताम्रार्कायुताभासां रत्नभूषणभूषिताम् ॥ १ ॥  
  
पाशाङ्कुशाभयवरान् धारयन्तीं शवासनाम् ।  
मुण्डमालावलीरम्यां चिन्तयेद्भैरवीं पराम् ॥ २ ॥  
  
इति कामिनीभैरवी । इत्युत्तरसिंहासनदेवताः ।   
अथोर्ध्वसिंहासनदेवतास्तत्रादौ प्रथमसुन्दरी -  
  
ईश्वर उवाच  
  
श्रीवि० १७  
  
प्। १३०) अथेशानेन वक्त्रेण मयाद्यापि प्रजप्यते ।  
विद्यानां पञ्चकं देवि त्रिषु लोकेषु दुर्लभम् ॥ १ ॥  
  
वाग्भवं शिवसंयुक्तं वाग्भवे मध्यमं शृणु ।  
हकालान्ते महेशानि शिवबीजं तु संलिखेत् ॥ २ ॥  
  
रेफवामाक्षिबिन्द्बिन्दुघटितं तु तृतीयकम् ।  
हसानुग्रहसर्गाढ्यं विद्यैका सुन्दरी प्रिये ॥ ३ ॥  
  
हैं, हकलह्रीं, हसौः - इति प्रथमसुन्दरी ॥ अथ द्वितीयसुन्दरी :  
  
अहसाद्यैर्जपेन्मन्त्री रवितुर्यमनुस्वरैः ।  
अन्त्यं ससर्गमाद्ये हि बिन्दुनादकलात्मिके ॥ १ ॥  
  
इयं द्वितीया देवेशि सुन्दरी परिकीर्तिता ।  
  
अहसैं, अहसीं, अहसौः इति द्वितीयसुन्दरी ॥ अथ तृतीयसुन्दरी :  
  
केवलं वाग्भवं देवि वाग्भवे मध्यमं शृणु ।  
हस-एहसहस्रांश्च वाग्भवेन च योजयेत् ॥ १ ॥  
  
हत्रयं कलहृल्लेखां शक्तिकूटं शृणु प्रिये ।  
चतुष्कं शिवबीजानां रेफोऽनुग्रहसर्गवान् ॥ २ ॥  
  
एवं तृतीया देवेशि सुन्दरी चतुरक्षरा ।  
  
ऐं, हस-एहसहस्रैं हहहकलह्रीं, हहहहरौः, इति तृतीयसुन्दरी ॥ अथ   
चतुर्थसुन्दरी :  
  
कलान्ते शिवयुग्मं तु तथा जीवत्रयं शिवे ।  
परया पिण्डितं कुर्यात् कूटमेतत् त्रिधेरयेत् ॥ १ ॥  
  
वाग्भवे कामराजे च शक्तिबीजे च संलिखेत् ।  
चतुर्थी सुन्दरी ख्याता भोगमोक्षप्रदायिनी ॥ २ ॥  
  
कलहहसससह्रैं(ह्रीं), कलहहसससह्रीं, कलहहससससह्रौः (ह्रीं) - इति   
चतुर्थसुन्दरी । अथ पञ्चमसुन्दरी  
  
जीवः शिवयुगं जीवः क्ष्माक्षकारशिवेन्दुमत् ।  
एतदाद्यं च मध्यं च हसयुक्क्ष्माक्षहेन्दुमत् ॥ १ ॥  
  
अन्त्यं तु हसलक्षेन्दुहेन्द्वाकाशविभूषितम् ।  
त्रिपुरेशीमनोरेषा पञ्चमी सुन्दरी भवेत् ॥ २ ॥  
  
सहहसलक्षहसैं, हसहसलक्षहसीं, हसलक्षसहसहौः - इति   
पञ्चमसुन्दरी ।  
  
सम्पत्प्रदाभैरवीवद्ध्यायेत् पञ्चकमुत्तमम् ।  
ऋष्यादिपूजा विज्ञेया त्रिपुरेशीव नान्यथा ॥ १ ॥  
  
इत्यूधूर्वसिंहासनविद्याः । इति पञ्चसिंहासनविद्यानिरूपणम् ॥ अथ   
पञ्चपञ्चिकागणस्तत्रादौ पञ्चलक्ष्म्यः, तत्रादौ श्रीविद्यालक्ष्मीः :  
  
षोडशार्णा महाविद्यां समुच्चार्य विधानवित् ।  
महालक्ष्मीश्वरीवृन्दमण्डितासनसंस्थिता ॥ १ ॥  
  
सर्वसौभाग्यजननीपादुकां पूजयामि च ।  
  
इति श्रीविद्यालक्ष्मीः ॥ अथैकाक्षरलक्ष्मीः -  
  
वरुणान्तं वह्निसंस्थं दीर्घनेत्रविभूषितम् ।  
बिन्दुनादसमायुक्तं लक्ष्मीमन्त्र उदाहृतः ॥ १ ॥  
  
श्रीं - इति  
  
ऋषिर्भृगुनिचृच्छन्दस्तथा श्रीर्देवता प्रिये ।  
शतुर्ये बीजशक्ती च कीलकं रेफ उच्यते ॥ २ ॥  
  
षड्दीर्घयुक्स्वबीजेन षडङ्गानि समाचरेत् ।  
ध्यायेत् ततः श्रियं रम्यां सर्वदेवनमस्कृताम् ॥ ३ ॥  
  
तप्तकार्तस्वराभासां दिव्यरत्नविभूषिताम् ।  
आसिच्यमानाममृतैर्मुक्तारत्नद्रवैरपि ॥ ४ ॥  
  
शुभ्राभ्राभेभयुग्मेन मुहुर्मुहुरपि प्रिये ।  
रत्नौघबद्धमुकुटां शुद्धक्षौमाङ्गरागिणीम् ॥ ५ ॥  
  
पद्माक्षीं पद्मनाभेन हृदि चिन्त्यां स्मरेद्बुधः ।  
एवं ध्यात्वा जपेद्देवीं पद्मयुग्मधरां सदा ॥ ६ ॥  
  
वरदाभयशोभाढ्यां चतुर्बाहुं सुलोचनाम् ।  
  
इति लक्ष्मीः ॥ अथ महालक्ष्मीः -  
  
प्रणवं पूर्वमुच्चार्य हरीमात्मकमक्षरम् ।  
श्रीपुटं चाथ कमले कमलाये प्रसीद च ॥ १ ॥  
  
लायेमध्यगतां भूमिं रुद्रस्थाने तु योजयेत् ।  
प्रसीद पूर्वबीजानि सम्पुटत्वेन योजयेत् ॥ २ ॥  
  
महालक्ष्मीहृदन्तोऽणुरष्टाविंशतिवर्णवान् ।  
  
ॐ श्रीं ह्रीं श्रीं कमले कमलालये प्रसीद प्रसीद श्रीं ह्रीं श्रीं ॐ   
महालक्ष्म्यै नमः - इति ।  
  
प्। १३१) दक्षः प्रजापतिश्चास्य ऋषिश्छन्दस्तथैव च ।  
गायत्री देवता लक्ष्मीर्हृदयं परिकीर्तितम् ॥ १ ॥  
  
द्वितीयं च तृतीयं च बीजशक्ती क्रमेण तु ।  
प्रणवः कीलकं देवि ततोऽङ्गानि प्रविन्यसेत् ॥ २ ॥  
  
अङ्गानि पूर्ववद्देवि न्यसेन्मन्त्री समाहितः ।  
रत्नोद्यद्वसुपात्रं च पद्मयुग्मं च हेमजम् ॥ ३ ॥  
  
अग्ररत्नावलीराजदादर्श दधतीं पराम् ।  
चतुर्भुजां स्फुरद्रत्ननूपुरां मुकुटोज्ज्वलाम् ॥ ४ ॥  
  
ग्रैवेयाङ्गदहाराढ्यकङ्कणां रत्नकुण्डलाम् ।  
पद्मासनसमासीनां दूतीभिर्मण्डितां सदा ॥ ५ ॥  
  
शुक्लाङ्गरागवसनां महादिव्याङ्गनानताम् ।  
  
एवं ध्यात्वार्चयेद्देवीमिति ।  
  
इति महालक्ष्मीः ॥ अथ त्रिशक्तिलक्ष्मीः -  
  
श्रीबीजं च पराबीजं कामबीजं समालिखेत् ।  
इयं त्रिशक्तिर्देवेशि त्रिषु लोकेषु दुर्लभा ॥ १ ॥  
  
श्रींह्रीङ्क्लीं - इति ।  
  
ऋषिर्ब्रह्मास्य गायत्री छन्दोऽपि कथितं प्रिये ।  
त्रिशक्तिर्देवताङ्गानि द्विरावृत्त्या यजेत् प्रिये ॥ १ ॥  
  
(?) * * * * * * * * ध्यायेत्सर्वसमृद्धिदाम् ।  
नवहेमस्फुरद्भूमौ रत्नकुट्टिममण्डपे ॥ २ ॥  
  
महाकल्पवनान्तःस्थे रत्नसिंहासने वरे ।  
कमलासनशोभाढ्यां रत्नमञ्जीरमण्डिताम् ॥ ३ ॥  
  
स्फुरद्रत्नलसन्मौलिं रत्नकुण्डलमण्डिताम् ।  
अनर्घ्यरत्नघटितनानामण्डलभूषिताम् ॥ ४ ॥  
  
दधतीं पद्मयुगलं पाशाङ्कुशधनुःशरान् ।  
षड्भुजामिन्दुवदनां दूतीभिः परिवारिताम् ॥ ५ ॥  
  
चारुचामरहस्ताभी रत्नादर्शसुपाणिभिः ।  
ताम्बूलस्वर्णपात्रीभिर्भूषापेटीसुपाणिभिः ॥ ६ ॥  
  
तप्तकार्तस्वराभासाम् इति । इति त्रिशक्तिलक्ष्मीः ॥ अथ सर्वसाम्राज्यलक्ष्मीः -  
  
अथ वक्ष्ये महेशानि सर्वसाम्राज्यदेवताम् ।  
यस्या आराधने विष्णुरभूल्लक्ष्मीपतिः स्वयम् ॥ १ ॥  
  
चन्द्रेशमादनक्ष्मेशवह्निदीर्घाक्षिमण्डितम् ।  
विध्वक्रूरेश्वरीयुक्तं विद्येयं वैष्णवी प्रिये ॥ २ ॥  
  
श्रीबीजसम्पुटं कुर्यात् सर्वसाम्राज्यदायिनी ।  
  
श्रींसहकलह्रींश्रीम् इति ।  
  
ऋषिर्हरिस्तथा छन्दो गायत्री चास्य सन्मनोः ।  
देवता मोहनी लक्ष्मीर्महासाम्राज्यदायिनी ॥ १ ॥  
  
बीजं कूटं समाख्यातं शक्तिः श्रीबीजमुच्यते ।  
षड्भिराद्यैः स्वरैर्भित्वा षडङ्गानि प्रविन्यसेत् ॥ २ ॥  
  
अतसीपुष्पसङ्काशां रत्नभूषणभूषिताम् ।  
शङ्खचक्रगदापद्मशार्ङ्गबाणधरां करैः ॥ ३ ॥  
  
षड्भिः कराभ्यां देवेशि वरदाभयशोभिताम् ।  
एवमष्टभुजां ध्यात्वेति ।  
  
इति सर्वसाम्राज्यलक्ष्मीः । इति पञ्चलक्ष्म्यः ॥ अथ पञ्चकोशविद्याः - तत्र   
श्रीविद्याकोशेश्वरी - ॐ ऐं ह्रीं श्रीं, मूलम् ।  
  
महाकोशेश्वरीवृन्दमण्डितासनसंस्थिता ।  
सर्वसौभाग्यजननीपादुकां पूजयामि च ॥ १ ॥  
  
इति श्रीविद्याकोशेश्वरी ॥  
  
अथ श्रीकोशविद्यानां चतुष्कं शृणु पार्वति ।  
यस्य विज्ञानमात्रेण पुनर्जन्म न विद्यते ॥ १ ॥  
  
श्रीविद्या च परज्योतिः परनिष्कलदेवता ।  
अजपा मातृका चैव पञ्च कोशाः प्रकीर्तिताः ॥ २ ॥  
  
प्रणवं पूर्वमुच्चार्य परां हंसःपदं लिखेत् ।  
ततः सोऽहं शिरो देवि वसुवर्णयमीरिता ॥ ३ ॥  
  
ॐ ह्रीं हंसःसोऽहं स्वाहा इति ।  
  
ऋषिर्ब्रह्मास्य मन्त्रस्य गायत्रं छन्द उच्यते ।  
परज्योतिर्मयी साक्षाद्देवता परिकीर्तिता ॥ ४ ॥  
  
प्रणवान्त्यद्वयं बीजशक्ती शेषं तु कीलकम् ।  
स्वाहा तु हृदयं सोऽहं शिरो हंसः शिखा भवेत् ॥ ५ ॥  
  
मायया कवचं तारबीजेन नयनत्रयम् ।  
सृष्ट्यान्मन्त्रेण देवेशि समग्रणास्त्रकं भवेत् ॥ ६ ॥  
  
ध्यानं तु प्रपञ्चयागकरणे प्रपञ्चितमिति परज्योतिः कोशेश्वरी ॥ अथ   
परनिष्कलदेवता कोशेश्वरी -  
  
प्। १३२) अथ वक्ष्ये महेशानि परनिष्कलदेवताम् ।  
यस्याः स्मरणलात्रेण चिदानन्दायये तनुः ॥ १ ॥  
  
अनुग्रहादिर्देवेशि बिन्दुनादकलात्मकः ।  
परनिष्कलदेवीयं परब्रह्मस्वरूपिणी ॥ २ ॥  
  
शुक्लाम्बरपरीधाना शुक्लमाल्यानुलेपना ।  
ज्ञानमुद्राङ्किता योगिपतिवृन्देन सेविता ॥ ३ ॥  
  
ध्येयेति शेषः ।  
  
ऋषिर्ब्रह्मास्य गायत्रं मनोश्छन्दः क्रमाद्भवेत् ।  
ब्रह्मैव देवता बीजशक्ती अ-ऊ क्रमेण तु ॥ ४ ॥  
  
मकारः कीलकं मोक्षफलदा ज्ञानदायिनी ।  
स्वरद्वन्द्वस्य मध्ये तु क्षिप्त्वा त्यक्त्वा चतुष्टयम् ॥ ५ ॥  
  
ऋ ॠ ऌ ॡ च देवेशि षडङ्गानि प्रविन्यसेत् ।  
  
इति परनिष्कलदेवता ॥ अथाजपाकोशेश्वरी -  
  
अजपाराधनं देवि कथयामि तवानघे ।  
यस्य विज्ञानमात्रेण परब्रह्मैव देशिकः ॥ १ ॥  
  
हंसःपदं परेशानि प्रत्यहं जपते नरः ।  
मोहबद्धो न जानाति मोक्षस्तस्य न विद्यते ॥ २ ॥  
  
श्रीगुरोः कृपया देवि ज्ञायते जप्यते तदा ।  
उच्छ्वासनिःश्वासतया तदा बन्धक्षयो भवेत् ॥ ३ ॥  
  
उच्छ्वासे चैव निःश्वासे हंस इत्यक्षरद्वयम् ।  
तस्मात् प्राणस्तु हंसाख्य आत्माकारेण संस्थितः ॥ ४ ॥  
  
षष्टिश्वासैः भवेत् प्राणः षष्ट्या तैर्नाडिका मता (?) ।  
षष्टिनाड्या अहोरात्रं जपसङ्ख्याजपामनोः ॥ ५ ॥  
  
एकविंशतिसाहस्रं षट्शताधिकमीश्वरि ।  
जपते प्रत्यहं प्राणी स्पन्दानन्दमयीं पराम् ॥ ६ ॥  
  
उत्पत्तिर्जप आरम्भो मृतिरस्य निवेदनम् ।  
विना जपेन देवेशि जपो भवति मन्त्रिणः ॥ ७ ॥  
  
अजपेयं ततः प्रोक्ता भवपाशनिकृन्तनी ।  
श्रीगुरोः कृपया देवि लभते नान्यथा प्रिये ॥ ८ ॥  
  
एवं जपं महेशानि प्रत्यहं विनिवेदयेत् ।  
गणेशब्रह्मविष्णुभ्यो हराय परमेश्वरि ॥ ९ ॥  
  
जीवात्मने क्रमेणैव तथा च परमात्मने ।  
षट्शतानि सहस्राणि षडेव च तथा पुनः ॥ १० ॥  
  
षट् सहस्राणि च पुनः सहस्रं च सहस्रकम् ।  
पुनः सहस्रं गुरवे क्रमेण तु निवेदयेत् ॥ ११ ॥  
  
जपं निवेदयित्वा तमहोरात्रभवं प्रिये ।  
सहजं परमेशानि न्यासं कुरु विचक्षणे ॥ १२ ॥  
  
ऋषिर्हंसोऽव्यक्तपूर्वं गायत्रं छन्द उच्यते ।  
देवता परमादिस्तु हंसो हं बीजमुच्यते ॥ १३ ॥  
  
सः शक्तिः कीलकं सोऽहं प्रणवस्तत्त्वमेव हि ।  
नाद स्थानं तथा श्वेतो वर्णस्तु परमेश्वरि ॥ १४ ॥  
  
उदात्तः स्वर इत्येवं मनोरस्य प्रकीर्तितम् ।  
मोक्षार्थे विनियोगः स्यादेवं जानीहि पार्वति ॥ १५ ॥  
  
ततः षडङ्गविन्यासं कुर्याद्देहस्य शुद्धये ।  
सूर्यं सोमं तथा देवि निरञ्जनमतः परम् ॥ १६ ॥  
  
निराभासं चतुर्थ्यन्तस्वाहान्तान् क्रमतो न्यसेत् ।  
कवचान्तान् प्रविन्यस्य ततोऽनन्तपदं स्मरेत् ॥ १७ ॥  
  
तनुसूक्ष्मचतुर्वर्णानुक्त्वा ङेऽन्तं प्रचोदयात् ।  
स्वाहान्तेनैव नयनमव्यक्तपदपूर्वकः ॥ १८ ॥  
  
प्रबोधात्मा चतुर्थ्यग्निजायान्तोऽस्त्रं निगद्यते ।  
अस्य हंसस्य देवेशि निगमागमपक्षकौ ॥ १९ ॥  
  
अग्नीषोमावथो वापि पक्षौ तारः शिरो भवेत् ।  
बिन्दुत्रयं शिखा नेत्रे मुखे नादः प्रतिष्ठितः ॥ २० ॥  
  
शिवशक्तिपदद्वन्द्वं कालाग्निपार्श्वयुग्मकम् ।  
अयं परमहंसस्तु सर्वव्यापी प्रकाशवान् ॥ २१ ॥  
  
सूर्यकोटिप्रतीकाशः स्वप्रकाशेन भासते ।  
संहाररूपी हंसोऽयं विवेकं दर्शयत्यपि ॥ २२ ॥  
  
अजपा नाम गायत्री त्रिषु लोकेषु दुर्लभा ।  
  
इत्यजपाकोशेश्वरी ॥ मातृका प्रागेव प्रपञ्चिता । इति पञ्च कोशदेवताः । अथ   
पञ्च कल्पलताः -  
  
अथ वक्ष्ये महेशानि विद्याः कल्पलताः प्रिये ।  
यासां विज्ञानमात्रेण पलायन्ते महापदः ॥ १ ॥  
  
श्रीविद्या पारिजातेशी पञ्चकामेश्वरी तथा ।  
पञ्चबाणेश्वरी देवी कुमारी पञ्च कीर्तिताः ॥ २ ॥  
  
ॐ ऐं ह्रीं श्रीं मू० महाकल्पलतेश्वरीवृन्दमण्डितासनसंस्थितसर्व-  
सौभाग्यजननीश्रीविद्याकल्पलताश्रीपादुकां पूजयामि । इति   
श्रीविद्याकल्पलतेश्वरी ॥ अथ पारिजातेश्वरी :  
  
प्। १३३) सम्पत्प्रदाया भैरव्या वाग्भवं बीजमालिखेत् ।  
तारेण परया देवी सम्पुटीकृत्य मन्त्रवित् ॥ १ ॥  
  
सरस्वत्यै हृदन्तोऽयं रुद्रार्णो मनुरीरितः ।  
  
ॐ ह्रीं ह्स्रैं ह्रीं ॐ सरस्वत्यै नमः इति ।  
  
ऋषिः स्याद्दक्षिणामूर्तिर्गायत्रं छन्द ईरितम् ।  
पारिजातेश्वरी वाणी देवता परिकीर्तिता ॥ २ ॥  
  
तृतीयं च द्वितीयं च बीजशक्ती च तारकम् ।  
कीलकं परमेशानि महासारस्वतप्रदम् ॥ ३ ॥  
  
षडदीर्घस्वरसम्भिन्नबीजेनाङ्गानि विन्यसेत् ।  
हंसारूढां लसन्मुक्ताधवलां शुभ्रवाससम् ॥ ४ ॥  
  
शुचिस्मितां चन्द्रमौलिं वज्रमुक्ताविभूषणाम् ।  
विद्यां वीणां सुधाकुम्भमक्षमालां च बिभ्रतीम् ॥ ५ ॥  
  
इति पारिजातेश्वरी । अथ पञ्चबाणेश्वरी -  
  
अथ वक्ष्ये महेशानि पञ्चबाणेश्वरीं शिवाम् ।  
त्रिपुरेशीमन्त्रमध्ये बाणाः प्रोक्ता महेश्वरि ॥ १ ॥  
  
तैरेव पञ्चभिर्बाणैर्विद्या पञ्चाक्षरी भवेत् ।  
द्रान्द्रीङ्क्लीम्ब्लूंसः । इति  
  
ऋषिरस्यास्तु मदनो गायत्रं छन्द उच्यते ।  
कामेश्वरीव बीजादि देवता चेयमीश्वरी ॥ २ ॥  
  
व्यस्तैः समस्तैरङ्गानि बाणैः पञ्चभिराचरेत् ।  
उद्यद्दिवाकराभासां नानालङ्कारभूषिताम् ॥ ३ ॥  
  
बन्धूककुसुमाकाररक्तवस्त्राङ्गरागिणीम् ।  
इक्षुकोदण्डपुष्पेषुविराजितभुजद्वयाम् ॥ ४ ॥  
  
इति पञ्चबाणेश्वरी ॥ अथ पञ्चकामेश्वरी -  
  
अथ वक्ष्ये पञ्चकामनायिकां विश्वमातरम् ।  
पूर्वोक्तपञ्चकामैस्तु पञ्चकामेश्वरी भवेत् ॥ १ ॥  
  
ऋषिः सम्मोहनो नाम गायत्रं छन्द उच्यते ।  
देवतेयं कामदा च बीजशक्ती तु कीलकम् ॥ २ ॥  
  
अन्त्यमेतैर्न्यसेन्मन्त्री व्यस्तैश्चैव समस्तकैः ।  
अङ्गानि पूर्ववत् कामबाणन्यासद्वयं भवेत् ॥ ३ ॥  
  
रक्तां रक्तदुगूलाङ्गलेपनां रक्तभूषणाम् ।  
पाशाङ्कुशौ धनुर्बाणान् पुस्तकं चाक्षमालिकाम् ॥ ४ ॥  
  
वराभीती च दधतीं त्रैलोक्यवशकारिणीम् ।  
  
इति पञ्चकामेश्वरी ॥ अथ कुमारी -  
  
अथ वक्ष्ये महेशानि कुमारीं विश्वमातरम् ।  
कामेश्वरीं भगवतीं त्रैलोक्याकर्षणक्षमाम् ॥ १ ॥  
  
वाग्भवं त्रिपुरेशान्या हित्वा तत्र क्षिपेत् सुधीः ।  
कामशक्तिद्वयान्तस्तु विद्येयं त्र्यक्षरी भवेत् ॥ २ ॥  
  
क्लीम् ऐं सौः इति ।  
  
त्रिपुरेशीवदृश्यादि बीजशक्ती क्रमेण तु ।  
आद्यन्ते कीलकं मध्यं महावश्यकरी भवेत् ॥ ३ ॥  
  
द्विरावृत्त्या षडङ्गानि इति । तथा -  
  
उद्यत्सूर्यसहस्राभां माणिक्यवरभूषणाम् ।  
स्फुरद्रत्नदुकूलाढ्यां नानालङ्कारभूषिताम् ॥ ४ ॥  
  
इक्षुकोदण्डबाणांश्च पुस्तकं चाक्षमालिकाम् ।  
दधतीं चिन्तयेन्नित्यं सर्वराजवशङ्करीम् ॥ ५ ॥  
  
इति पञ्चकल्पलताविद्याः ॥ अथ पञ्चकामदुघाः - ॐ ऐं ह्रीं श्रीं   
मूलं महाकालदुघेश्वरीवृन्दमण्डितासनसंस्थित-  
सर्वसौभाग्यजननीश्रीविद्याकामदुघाश्रीपादुकां पूजयामि इति   
श्रीविद्याकामदुघा ॥ ह्रीं हंसः सञ्जीवनि जूञ्जीवं प्राणग्रन्थिस्थं   
कुरुकुरु सः स्वाहा । ऋष्यादिन्यासध्यानानि प्रागेवोक्तानि ।   
इत्यमृतपीठेश्वरी ॥ अथ अमृतेश्वरी - ऐं ब्लूं ॐ जूंसः अमृते   
अमृतोद्भवे अमृतेश्वरि अमृतवर्षिणि अमृतं स्रावय स्रावय स्वाहा   
ऋष्यादिच्छन्दोन्यासादि प्राग्वत् ।  
  
अमृतामृतरश्म्योघसन्तर्पितचराचराम् ।  
भवानि भवशान्त्यै त्वां भावयाम्यमृतेश्वरीम् ॥ १ ॥  
  
इत्येवं सुधासूः ॥ अथान्नपूर्णा -  
  
शिवाग्निवामनयनबिन्दुनादकलात्मकम् ।  
श्रीकामयुगलं प्रोक्त्वा हृदन्ते भगवत्यपि ॥ १ ॥  
  
प्। १३४) माहेश्वरी चतुर्वर्णमन्नपूर्णे तथा लिखेत् ।  
चतुर्वर्णं वह्निजायाताराद्यो मनुरीरितः ॥ २ ॥  
  
द्विदशार्णा महेशानि इति । ॐ ह्रीं श्रीं क्लीं नमो भगवति माहेश्वरि   
अन्नपूर्णे स्वाहा । अयं मन्त्रः प्रणवादि ॥  
  
ऋषिर्ब्रह्मास्य मन्त्रस्य उष्णिक्छन्दोऽभिधीयते ।  
अन्नपूर्णेश्वरी देवी देवता परिकीर्तिता ॥ ३ ॥  
  
बीजं शक्तिः कीलकं च हृल्लेखादिकमुच्यते ।  
षड्दीर्घमायया कुर्यात् षडङ्गानि महेश्वरि ॥ ४ ॥  
  
उद्यत्सूर्यसमाभासां विचित्रवसनोज्ज्वलाम् ।  
चन्द्रचूडामन्नदाननिरतां रत्नभूषिताम् ॥ ५ ॥  
  
सुवर्णकलाशाकारस्तनभारनतां पराम् ।  
रुद्रताण्डवसानन्दां द्विभुजां परमेश्वरीम् ॥ ६ ॥  
  
वरदाभयशोभाढ्यामन्नदानरतां सदा ।  
  
इत्यन्नपूर्णेश्वरी । इति पञ्च कामदुघाविद्याः ॥ अथ पञ्च   
रत्नेश्वरीविद्याः । तत्रादौ श्रीविद्यारत्नेश्वरी - ४ मूलं   
महारत्नेश्वरीवृन्दमण्डितासनसंस्थितसर्वसौभाग्यजननीश्रीविद्यारत्ने  
श्वरीश्रीपादुकां पूजयामि । इति श्रीविद्यारत्नेश्वरी ॥ अथ   
सिद्धलक्ष्मीरत्नेश्वरी - ॐ ऐं ह्रीं श्रीं फ्रें फ्रें ख्फ्रेम् ऐं   
क्षमरीं महाचण्डतेजः सङ्कर्षिणि कालिमन्थाने ह्रींसः स्वाहा ।   
खफ्रें ह्रीं श्रीं सर्वसिद्धियोगिनि हसखफ्रें ह्रीं श्रीं नित्योदिताये   
सकलकुलचक्रनायिकायै भगवत्यै चण्डिकपालिन्यै ह्रीं श्रींहूं   
ख्फ्रें ह्रीं ह्रूं हफ्रेङ्क्ष्यै क्रों क्लींसः खफवयरें परमहंसि   
निवार्णमार्गदे देवि विषमोपप्लवप्रशमनि सकलदुरितारिष्टक्लेशदमनि   
सर्वापदम्भोधितारिणि सकलशत्रुप्रमथिनि देवि आगच्छ आगच्छ हस हस   
बल बल नररुधिरान्त्रवसाभक्षिणि मम शत्रून् मर्दय मर्दय खाहि   
खाहि त्रिशूलेन भिन्धि भिन्धि छिन्दि छिन्दि खड्गेन ताडय टाडय छेदय   
छेदय वदकवलह्रीं हसक्षमलवरयूं हसक्षमलवरयीं   
सहक्षमलवरयीं मम सकलमनोरथान् साधय साधय परम कारुणिके   
देवि भगवति महाभैरवरूपधारिणि त्रिदशवरनमिते महामन्त्रमातः   
प्रणतजनवत्सले देवि महातिकालनाशिनि ह्रीं प्रसीद मदनातुरां कुरु कुरु   
सुरासुरकन्यकां ह्रीं श्रीं क्रों फट् ठःठः सहखफ्रें फ्रेम्फ्रें   
महारत्नेश्वरीवृन्दमण्डितासनसंस्थितसर्वसौभाग्यजननी-  
श्रीसिद्धमहालक्ष्मी-श्रीपादुकां पूजयामी । इति सिद्धलक्ष्मीः ॥ अथ   
मातङ्गी रत्नेश्वरी ।  
  
अथातः सम्प्रवक्ष्यामि मातङ्गीं रत्नदेवताम् ।  
वाग्भवं कामराजं च सर्गवान् भृगुरुत्तमे ॥ १ ॥  
  
अनुग्रहेण संयुक्तः पुनराद्यं परां लिखेत् ।  
श्रीबीजं तारकं चैव नमो भगवतीति च ॥ २ ॥  
  
मातङ्गीश्वरि सर्वान्ते मनोहरि जनादिकम् ।  
सर्वराजवशं चान्ते करि सर्वमुखान्तकम् ॥ ३ ॥  
  
रञ्जिनीति ततः सर्वस्त्रीशब्दं च ततो वदेत् ।  
पुरुषान्ते वशं चोक्त्वा कर्यन्ते सर्वदुष्टतः ॥ ४ ॥  
  
मृगान्ते वशमालिख्य सर्वलोकपदं लिखेत् ।  
शैलजे वशमालिख्य करिशब्दं ततो वदेत् ॥ ५ ॥  
  
परां श्रीयं कामबीजं वाग्भवं च समालिखेत् ।  
सप्ततिश्च त्रयो वर्णा मातङ्गीविग्रहाः प्रिये ॥ ६ ॥  
  
ऐं क्लीं सौः ऐंह्रींश्रीं ॐ नमो भगवति मातङ्गीश्वरि   
सर्वजनमनोहरि सर्वराजवशङ्करि सर्वमुखरञ्जिनि   
सर्वस्त्रीपुरुषवशङ्करि सर्वदुष्टमृगवशङ्करि सर्वलोकवशङ्करि   
ह्रींश्रीङ्क्लीम् ऐम् ॥  
  
इयं मतङ्गविद्यानां राज्ञीमोक्षार्थसिद्धिदा ।  
ऋषिर्मतङ्गो भगवान् गायत्री छन्द उच्यते ॥ ७ ॥  
  
देवता नादमूर्तिस्तु मातङ्गी परमेश्वरी ।  
कामबीजं वाग्भवं च बीजशक्ती च कीलकम् ॥ ८ ॥  
  
तार्तीयं देवदेवेशि षडङ्गान्यथ विन्यसेत् ।  
आद्यबीजत्रयेणैव द्विरावृत्त्या षडङ्गकम् ॥ ९ ॥  
  
अम्भोजार्पितदक्षाङ्घ्रिक्षौमां ध्यायेन्मतङ्गिनीम् ।  
क्वणद्वीणालसन्नादश्लाघान्दोलितकुण्डलाम् ॥ १० ॥  
  
दन्तपङ्क्तिप्रभारम्यां शिवां सर्वाङ्गसुन्दरीम् ।  
कदम्बपुष्पदामाढ्यां वीणावादनतत्पराम् ॥ ११ ॥  
  
श्यामाङ्गीं शङ्खवलयां ध्यायेत् सर्वार्थसिद्धये ।  
  
इति मातङ्गीरत्नेश्वरी ॥ अथ भुवनेश्वरीरत्नेश्वरी सातु प्रागेव प्रपञ्चिता ।   
अथ वाराहीरत्नेश्वरी दक्षिणामूर्तिसंहितायाम् -  
  
प्। १३५) पञ्चमीं रत्नविद्येशीं कथयामि शृणु प्रिये ।  
यस्याः स्मरणमात्रेण पवनोऽयं स्थिरो भवेत् ॥ १ ॥  
  
वाग्भवं बीजमुच्चार्य गलानुग्रहबिन्दुभिः ।  
नादेन भूषितं बीजं पार्थिवं चोच्चरेत्ततः ॥ २ ॥  
  
पुनराद्यं नमोऽन्ते च भगवति समालिखेत् ।  
वार्तालियुग्मं वाराहि पुनरेतद्द्वयं लिखेत् ॥ ३ ॥  
  
वाराहमुखि च द्वन्द्वं सन्धिहीनं ततः परम् ।  
अन्धे चान्धिनि सप्तार्णं हृदन्तेन भवेत्प्रिये ॥ ४ ॥  
  
रुन्धे रुन्धिन्यतो हृच्च जम्भे जम्भिनि हृत्ततः ।  
मोहे मोहिनि हृच्चापि स्तम्भे स्तम्भिनि हृत्ततः ॥ ५ ॥  
  
एतदुक्त्वा महेशानि सर्वदुष्टप्रदुष्ट च ।  
सानामन्तं च सर्वेषां सर्ववागिति चित्त च ॥ ६ ॥  
  
चक्षुर्मुखगति प्रोक्त्वा जिह्वास्तम्भं कुरुद्वयम् ।  
शीघ्रं वश्यं कुरुद्वन्द्वं वाग्भवं पार्थिवं पुनः ॥ ७ ॥  
  
ठकारस्य चतुस्कान्ते कवचास्त्राग्निवल्लभा ।  
चतुर्दशोत्तरशतं मन्त्रवर्णा भवन्ति हि ॥ ८ ॥  
  
ऐं ग्लौम् ऐं नमोभगवति वार्तालि वार्तालि वाराहि वाराहि वाराहमुखि   
वाराहमुखि अन्धे अन्धिनि नमः, रुन्धे रुन्धिनि नमः, जम्भे जम्भिनि नमः,   
मोहि मोहिनि नमः, स्तम्भे स्तम्भिनि नमः, सर्वदुष्टप्रदुष्टानां   
सर्वेषां सर्ववाक्चित्तचक्षुर्मुखगतिजिह्वास्तम्भं कुरु कुरु शीघ्रं   
वश्यं कुरु कुरु ऐं ग्लौं ठठठठ हुं फट् स्वाहा । ११४ वर्णाः ।  
  
चतुश्चत्वारिंशतिभिर्पदैर्न्यासस्तु कीर्तितः ।  
मातृकावन्न्यसेद्वक्त्रे पदानि दश मन्त्रवित् ॥ ९ ॥  
  
दोःपत्सन्धिषु साग्रेषु न्यसेद्विंशतिसङ्ख्यकान् ।  
पदार्णान्यथ विन्यस्य पार्श्वयोरेकमुत्तमम् ॥ १० ॥  
  
अनेनैव प्रकारेण मातृकावन्न्यसेत् सुधीः ।  
ततः षडङ्गविन्यासं कुर्याद् देहविशुद्धये ॥ ११ ॥  
  
वार्ताल्यास्तु पदद्वन्द्वं हृदयं च ततः परम् ।  
वाराहियुगलं देवि शिरोमन्त्र उदाहृतः ॥ १२ ॥  
  
वाराहमुखियुगलं शिखा सप्ताक्षरं ततः ।  
कवचं च ततः सप्तवर्णैर्नेत्रं न्यसेत् क्रमात् ॥ १३ ॥  
  
प्रत्यग्रारुणसङ्काशपद्मान्तर्गतवासिनीम् ।  
इन्द्रनीलमहातेजःप्रकाशां विश्वमातरम् ॥ १४ ॥  
  
कदम्ब मुण्डमालाढ्यनवरत्नविभूषिताम् ।  
अनर्घ्यरत्नघटितमुकुटश्रीविराजिताम् ॥ १५ ॥  
  
कौशेयार्धोरुकां चारुप्रवालमणिभूषणाम् ।  
हलेन मुशलेनापि वरदेनाभयेन च ॥ १६ ॥  
  
विराजितचतुर्बाहुं कपिलाक्षीं सुमध्यमाम् ।  
नितम्बिनीमुत्पलाभां कठोरघनसत्कुचाम् ॥ १७ ॥  
  
कोलाननाम् * * * * * * * * * * * * ।  
  
इति वाराहीरन्तेश्वरी ॥ इति पञ्चपञ्चिकागणः ॥ अथ षोडशनित्याविवरणम् -  
  
अथ वक्ष्ये महेशानि नित्याविवरणं महत् ।  
कामेश्वरी महाभेदा बहवः सन्ति पार्वति ॥ १ ॥  
  
तत्र कामेश्वरी नित्या कथ्यते भुवि दुर्लभा ।  
त्रिपुरेशीं समुच्चार्य तारान्ते हृत्पदं ततः ॥ २ ॥  
  
कामेश्वरिपदं चोक्त्वा त्विच्छाकामफलप्रदे ।  
सर्वसत्त्ववशं प्रोक्त्वा करि सर्वजगत्पदम् ॥ ३ ॥  
  
क्षोभान्ते तु करे हूं हूं बाणांश्च त्रिपुरेश्वरीम् ।  
विपरीतां समालिख्य विद्या षट्त्रिंशदक्षरा (?) ॥ ४ ॥  
  
ऐं क्लीं सौः ॐ नमः (हृत्) कामेश्वरीच्छाकामफलप्रदे   
सर्वसत्त्ववशङ्करि सर्वजगत्क्षोभकरे हूं हूं द्रां द्रीं क्लीं ब्लूं   
सः सौः क्लीम् ऐम् ।  
  
आद्यभागत्रयेणैव द्विरावृत्त्या सडङ्गकम् ।  
कामेश्वरीवदृष्यादि ध्यानयन्त्रार्चनादिकम् ॥ ५ ॥  
  
इति कामेश्वरीनित्या ॥ अथ भगमालिनीनित्या -  
  
अथ वक्ष्ये महेशानि विद्यां श्रीभगमालिनीम् ।  
वाग्भवं भगशब्दान्ते भुगे वाग्भवमेव च ॥ १ ॥  
  
भगिन्यन्ते वाग्भवं च भगोदरि च वाग्भवम् ।  
भगक्लिन्ने वाग्भवं च वाग्भवादौ भगावहे ॥ २ ॥  
  
भगगुह्ये वाग्भवं च भगयोनि च वाग्भवम् ।  
भगन्यन्ते पातनीति वाग्भवं भगसर्व च ॥ ३ ॥  
  
वदि वाग्भवमालिख्य ततो भगवशङ्करि ।  
वाग्भवं भगरूपे तद्भगनित्ये च वाग्भवम् ॥ ४ ॥  
  
भगक्लिन्ने वाग्भवं च भगस्वान्ते समालिखेत् ।  
रूपे सर्वभगानीति मे ह्यानय च वाग्भवम् ॥ ५ ॥  
  
प्। १३६) भगक्लिन्नद्रवे चान्ते भगं क्लेदय चालिखेत् ।  
भगं द्रावय चालिख्य भगामोघे भगेति च ॥ ६ ॥  
  
विच्चे भगं क्षोभयेति सर्वसत्त्वान्भगेश्वरि ।  
वाग्भवं च भगब्लूं च वाग्भवं भगजं लिखेत् ॥ ७ ॥  
  
वाग्भवं च भगब्लूं च वाग्भवं भगर्भे लिखेत् ।  
वाग्भवं च भगब्लूं च वाग्भवं भगमों लिखेत् ॥ ८ ॥  
  
भगक्लिन्ने च सर्वाणि भगान्यथ च मे लिखेत् ।  
वाग्भवं च भगब्लूं च वाग्भवं भगहें लिखेत् ॥ ९ ॥  
  
वाग्भवं च भगब्लूं च वाग्भवं भगहें लिखेत् ।  
भगक्लिन्ने च सर्वाणि भगान्यथ च मे लिखेत् ॥ १० ॥  
  
वशमानय चालिख्य भगपञ्चममन्मथम् ।  
भगान्तरे भगान्तेऽथ हरब्लेमात्मकमालिखेत् ॥ ११ ॥  
  
भगान्ते(पञ्च?प्रथ)मं कामं ततो वै भगमालिनीम् ।  
ङेऽन्तामुच्चार्य विद्येयं त्रैलोक्यवशकारिणी ॥ १२ ॥  
  
चतुरधिकविंशत्या द्विशतेन च मण्डिता ।  
वर्णानां भगमालेयं नित्या सा फलसिद्धिदा ॥ १३ ॥  
  
मन्त्रोद्धारस्तु सुगमः ।  
  
ऋषिरस्यास्तु सुभगो गायत्रं छन्द एव च ।  
देवतेयं तु बीजं तु हरब्लेमात्मकं प्रिये ॥ १४ ॥  
  
शक्तिः स्त्रीबीजकं ब्लूं तु कीलकं परमेश्वरि ।  
षड्दीर्घस्वरभेदेन न्यसेदङ्गानि देशिकः ॥ १५ ॥  
  
कामन्यासं तथा बाणन्यासं कुर्यात्तु पूर्ववत् ।  
कदम्बवनमध्यस्थामुद्यत्सूर्यसमद्युतिम् ॥ १६ ॥  
  
नानाभरणसम्पन्नां त्रैलोक्याकर्षणक्षमाम् ।  
पाशाङ्कुशौ पुस्तकं च तौलिकीनखलेखनीम् ॥ १७ ॥  
  
वरदं चाभयं चैव दधतीं विश्वमातरम् ।  
  
इति भगमालिनी ॥ अथ नित्यक्लिन्ना -  
  
भुवनेशीं समुच्चार्य नित्यक्लिन्ने मदद्रवे ।  
वह्निजाया च विद्येयं रुद्रवर्णा महोत्कटा ॥ १ ॥  
  
ह्रीं नित्यक्लिन्ने मदद्रवे स्वाहा इति ।  
  
एकेन च तथा द्वाभ्यां द्वाभ्यां द्वाभ्यां क्रमात्प्रिये ।  
द्वाभ्यां द्वाभ्यां षडङ्गानिविन्यसेद्देशिकोत्तमः ॥ २ ॥  
  
रक्तां रक्ताङ्गवसनां चन्द्रचूडां त्रिलोचनाम् ।  
स्विद्यत्वक्त्रां महाघूर्णलोचनां रत्नभूषिताम् ॥ ३ ॥  
  
पाशाङ्कुशौ कपालं च महाभीतिहरं तथा ।  
दधतीं संस्मरेन्नित्यां पद्मासनविराजिताम् ॥ ४ ॥  
  
इति नित्यक्लिन्ना नित्या ॥ अथ भेरुण्डा -  
  
अथ वक्ष्ये महेशानि भेरुण्डां परमेश्वरीम् ।  
भेराकारं समुच्चार्याङ्कुशाभ्यां तं च वेष्टयेत् ॥ १ ॥  
  
अन्त्यहीनं चवर्गं तु चतुर्धा रेफमण्डितम् ।  
अनुग्रहेन्दुबिन्द्वाढ्यं तारस्वाहोदरस्थितः ॥ २ ॥  
  
मनुर्दशार्णो देवेशि महाविषहरो भवेत् ।  
ॐ क्रोम्भेःक्रों च्रौं छ्रौं ज्रौं झ्रौं स्वाहा ।  
  
ऋषिरस्य महाविष्णुर्गायत्रं छन्द उच्यते ।  
देवतेयं पराशक्तिस्तृतीयं बीजमुच्यते ॥ ३ ॥  
  
वह्निजाया च शक्तिः स्यात् कीलकं सृणिरेव च ।  
षड्दीर्घस्वरभेदेन बीजेनैव षडङ्गकम् ॥ ४ ॥  
  
चन्द्रकोटिप्रतीकाशां स्रवन्तीममृतद्रवैः ।  
नीलकण्ठां त्रिनेत्रां च नानाभरणभूषिताम् ॥ ५ ॥  
  
इन्द्रनीलस्फुरत्कान्ति शिखिवाहनशोभिताम् ।  
पाशाङ्कुशौ कपालं च च्छुरिकां वरादाभये ॥ ६ ॥  
  
बिभ्रतीं हेमसम्बद्धगारुडाङ्गदभूषिताम् ।  
  
इति भेरुण्डा नित्या ॥ अथ वह्निवासिनी नित्या -  
  
शृणु देवि प्रवक्ष्यामि नित्यां वै वह्निवासिनीम् ।  
परां विलिख्य वह्न्यन्ते वासिन्यै नम इत्यपि ॥ १ ॥  
  
अष्टार्णोऽयं महेशानि पुरुषार्थप्रदो मनुः ।  
ह्रीं वह्निवासिन्यै नमः इति ।  
  
ऋषिरस्य वसिष्ठः स्याद्गायत्री छन्द उच्यते ।  
आद्यन्ते बीजशक्ती च कीलकं मध्य एव च ॥ २ ॥  
  
देवि पदत्रयेणैव द्विरावृत्त्याङ्गकं न्यसेत् ।  
ध्यायेत्तां च सुवर्णाभां नानालङ्कारभूषिताम् ॥ ३ ॥  
  
पाशाङ्कुशौ स्वस्तिकं च शक्तिं च वरदाभये ।  
दधतीं रत्नमुकुटां त्रैलोक्यतिमिरापहाम् ॥ ४ ॥  
  
प्। १३७) इति वह्निवासिनी नित्या ॥ अथ महा[विद्ये?वज्रे]श्वरी नित्या -  
  
अथ वक्ष्ये महेशानि महा[विद्ये?वज्रे]श्वरीं पराम् ।  
नित्यक्लिन्नां समालिख्य मुखे तारं समालिखेत् ॥ १ ॥  
  
हृल्लेखान्ते करोमात्म चन्द्रबीजं विसर्गवत् ।   
चतुर्दशाक्षरी विद्या * * * * * * * * ॥  
  
ॐ ह्रीङ्क्रोंसः नित्यक्लिन्ने मदद्रवे स्वाहा इति ।  
  
गायत्रं छन्द आख्यातं देवता परमेश्वरी ॥ २ ॥  
  
आद्यन्ते बीजशक्ती तु हृल्लेखा कीलकं भवेत् ।  
चतुष्केण च युग्मेन युग्मेन युगलेन च ॥ ३ ॥  
  
युगलेन च युग्मेन न्यसेदङ्गानि देशिकः ।  
जपाकुसुमसङ्काशां रक्तांशुकविराजिताम् ॥ ४ ॥  
  
माणिक्यभूषणां नित्यां नानाभूषाविभूषिताम् ।  
पाशाङ्कुशौ कपालस्थसुधापानविघूर्णिताम् ॥ ५ ॥  
  
अभयं दधतीं ध्यायेत् । इति महा[विद्ये?वज्रे]श्वरी नित्या ॥ अथ शिवदूती   
नित्या -  
  
अथ दूतीं प्रवक्ष्यामि त्रैलोक्याकर्षणक्षमाम् ।  
भुवनेशीं समुच्चार्य शिवदूत्यै नमो लिखेत् ॥ १ ॥  
  
सप्तार्णा शिवदूतीयं त्रैलोक्यस्वामिनी प्रिये । ह्रीं शिवदूत्यै नमः इति ।  
  
ऋषी रुद्रस्तु गायती छन्दोऽस्या देवता शिवा ।  
आद्यन्ते बीजशक्ती च मध्ये कीलकमुच्यते ॥ २ ॥  
  
विद्याभागत्रयेणैव द्विरावृत्त्याङ्गकं न्यसेत् ।  
दूर्वानिभां त्रिनेत्रां च महासिंहसमासनाम् ॥ ३ ॥  
  
शङ्खारिबाणचापांश्च सृणिपाशौ वराभये ।  
दधतीं चिन्तयेनित्याम् ॥  
  
इति शिवदूती नित्या ॥ अथ त्वरिता नित्या -  
  
अथ वक्ष्ये महेशानि त्वरितां सिद्धिदायिनीम् ।  
तारं परान्ते कवचं खेचछेक्षः समालिखेत् ॥ १ ॥  
  
स्त्रीं हूमात्मकमुच्चार्य क्षे परामस्त्रकं लिखेत् ।  
त्वरिता रविवर्णेयं भोगमोक्षफलप्रदा ॥ २ ॥  
  
ॐ ह्रीं हूं खेचछेक्षः स्त्रीहूङ्क्षेह्रीं फट् इति ।  
  
ऋषिरीशो विराट्छन्दो देवतेयं च पार्वति ।  
कवच स्त्रीशक्तिबीजे कीलकं च प्रकीर्तितम् ॥ ३ ॥  
  
चछेयुग्मं हृच्छिरस्तु छेक्षःयुग्मं शिखा ततः ।  
क्षःस्त्रीयुग्मं च कवचं स्त्रींहूमात्मयुगं तथा ॥ ४ ॥  
  
हूङ्क्षे नेत्राणि विन्यस्य क्षेफडस्त्रं प्रकीर्त्तम् ।  
श्यामाङ्गीं रक्तसत्पाणिचरणाम्बुजशोभिताम् ॥ ५ ॥  
  
वृषलाहिसुमञ्जीरां फटारन्तविभूषिताम् ।  
स्वर्णांशुकां स्वर्णभूषां वैस्याहिद्वन्द्वमेखलाम् ॥ ६ ॥  
  
तनुमध्यां पीनवृत्तकुचयुग्मां वराभये ।  
दधतीं शिखिपिच्छानां वलयाङ्गदशोभिताम् ॥ ७ ॥  
  
गुञ्जारुणां नृपाहीन्द्रकेयूरां रक्तभूषणाम् ।  
द्विजनागस्फुरत्कर्णभूषां मत्तारुणेक्षणाम् ॥ ८ ॥  
  
नीलकुञ्चितधम्मिल्लवनपुष्पकलापिनीम् ।  
कैरातीं शिखिपत्राढ्यनिकेतनविराजिताम् ॥ ९ ॥  
  
स्फुरत्सिंहासनप्रौढां स्मरेद्भयविनाशिनीम् ।  
इति त्वरितानित्या ॥ अथ कुलसुन्दरी -  
  
अथ वक्ष्ये महेशानि विद्यां श्रीकुलसुन्दरीम् ।  
बालाख्या त्रिपुरेशानी पूर्वसिंहासने स्थिता ॥ १ ॥  
  
ब्रह्मविष्णुमहेशाद्यैः पूज्या सा कुलसुन्दरी ।  
इति कुलसुन्दरी अथ नित्यानित्या -  
  
अथ वक्ष्ये परां नित्यां पुरुषार्थप्रदायिनीम् ।  
त्रिपुरेशीं समुच्चार्यं नित्याख्यां भैरवीं तथा ॥ १ ॥  
  
हुङ्कारत्रितयं बाणा विद्येयं वा नवाक्षरी ।  
  
ऐङ्क्लींसौः हसकलरडैः हसकलरडीं हसकलरडौः   
हुंहुंहुन्द्रान्द्रीङ्क्लीम्ब्लूंसः इति । अन्यत् त्रिपुरेशीवत् । इति नित्या । अथ   
नीलपताका :  
  
अथ वक्ष्ये महेशानि विद्यां नीलपताकिनीम् ।  
तारं हृत्पदमाभाष्य कामेश्वरीपरं ततः ॥ १ ॥  
  
कामाङ्कुशे पदं चोक्त्वा ततः कामपताकिके ।  
भगवत्यथ नीलान्ते पताके च भगान्तिके ॥ २ ॥  
  
श्रीवि० १८  
  
प्। १३८) वति हृन्मन्त्रमालिख्य ततोऽस्विति च मे लिखेत् ।  
परमान्ते तथा गुह्ये ह्रीङ्कारत्रितयं लिखेत् ॥ ३ ॥  
  
मदने मदनान्ते च देहे त्रैलोक्यमालिखेत् ।  
आवेशय तथा लेख्यं कवचास्त्राग्निवल्लभा ॥ ४ ॥  
  
षष्टवर्णा परमेशानि देवी नीलपताकिनी ।  
  
ॐ हृत्कामेश्वरि कामाङ्कुशे कामपताकिके भगवति नीलपताके भगवति   
नमोऽस्तु मे परमगुह्ये ह्रींह्रींह्रीं मदने मदनदेहे त्रैलोक्यमावेशय   
हुम्फट् स्वाहा ॥  
  
रक्तां रक्तांशुकप्रौढां नानारत्नविभूषिताम् ।  
इन्द्रनीलस्फुरन्नीलपताकां कमले स्थिताम् ॥ १ ॥  
  
कामग्रवेयसंलग्नसृणी च वरदाभये ।  
दधतीं परमेशानीं त्रैलोक्याकर्षणक्षमाम् ॥ २ ॥  
  
इति नीलपताका नित्या ॥ अथ विजया नित्या -  
  
अथ वक्ष्ये परां विद्यां जयदां विजयां सदा ।  
शिवचन्द्रखपान्ताग्निरुद्रस्वरविभूषितम् ॥ १ ॥  
  
बिन्दुनादकलाक्रान्तं विजयायै नमो लिखेत् ।  
हसखफ्रें विजयायै नमः इति ।  
  
ऋषिरस्याः शिवश्छन्दो गायत्रं देवता स्वयम् ।  
बीजं हृन्मध्यवर्णास्तु बीजशक्ती तु कीलकम् ॥ २ ॥  
  
षड्दीर्घस्वरसम्भिन्नबीजेनैव षडङ्गकम् ।  
एकवक्त्रां दशभुजां सर्पयज्ञोपवीतिनीम् ॥ ३ ॥  
  
दंष्ट्राकरालवदनां नरमालाविभूषिताम् ।  
अस्थिचर्माविशेषां तां वह्निकूटसमप्रभाम् ॥ ४ ॥  
  
व्याघ्राम्बरां महाप्रौढशवासनविराजिताम् ।  
रणे स्मरणमात्रेण भक्तेभ्यो विजयप्रदाम् ॥ ५ ॥  
  
शूलं सर्पं च टङ्कासिसृणिघण्टाशनिद्वयम् ।  
पाशमग्निमभीतिं च दधानां विजयां स्मरेत् ॥ ६ ॥  
  
इति विजया नित्या ॥ अत्र सर्वमङ्गला -  
  
अथ वक्ष्ये महेशानि नित्तां वै सर्वमङ्गलाम् ।  
जीवं वरुणताराढ्यं सर्वान्ते मङ्गलापदम् ॥ १ ॥  
  
ङेऽन्तं हृदयमालिख्य नवार्णा सर्वमङ्गला ।  
स्वों सर्वमङ्गलायै नमः इति ॥  
  
ऋषिश्छन्दो महेशानि गायत्रं छन्द उच्यते ।  
विद्याभागत्रयेणैव द्विरावृत्त्या षडङ्गकम् ॥ १ ॥  
  
शुभ्रपद्मासनेरम्यां चन्द्रकुन्दसमद्युतिम् ।  
सुप्रसन्नां शशिमुखीं नानारत्नविभूषिताम् ॥ २ ॥  
  
अनन्तमुक्ताभरणां स्रवन्तीममृतद्रवम् ।  
वरदाभयशोभाढ्यां स्मरेत् सौभाग्यवर्धिनीम् ॥ ३ ॥  
  
इति सर्वमङ्गला ॥ अथ ज्वालामालिनी -  
  
ज्वालामालां प्रवक्ष्यामि पुरुषार्थप्रदां सदा ।  
ओङ्कारबीजमुच्चार्य नमो भगवतीति च ॥ १ ॥  
  
ज्वालामालिनिदेव्यन्ते सर्वभूतान्तसं लिखेत् ।  
हारकारि च के जातवेदसीति ज्वलन्ति च ॥ २ ॥  
  
ज्वलयुग्मं प्रज्वलेति युगं हूमात्मकं त्रि(द्वि)धा ।  
वह्नि द्विधा च कवचमस्त्रं चापि समालिखेत् ॥ ३ ॥  
  
चत्वारिंशद्वर्णारूपा वस्वर्णा च क्रमाद्वदेत् ।  
  
ॐ नमो भगवति ज्वालामालिनी देवि सर्वभूतसंहारकारिके जातवेदसि ज्वलन्ति   
ज्वल ज्वल प्रज्वल प्रज्वल हुं हुं ररहुं फट् इति ॥  
  
रेफास्त्रे बीजशक्ती तु कीलकं कवचं प्रिये ।  
रविसूर्यशरागाष्टवेदैररङ्गानि विन्यसेत् ॥ १ ॥  
  
द्वन्द्वशः परमेशानि वह्निवर्णेन वेष्टयेत् ।  
उद्यद्विद्युल्लताकान्तिस्वर्णाभरणभूषिताम् ॥ २ ॥  
  
महासिंहासनप्रौढां ज्वालामालां करालिनीम् ।  
अरिशङ्खौ खड्गखेटे त्रिशूलं डमरुं तथा ॥ ३ ॥  
  
पानपात्रं च वरदं दधतीं संस्मरेद् यजेत् ।  
इति ज्वालामालिनी नित्या ॥ अथ विचित्रानित्या -  
  
अथ वक्ष्ये महादेवि विचित्रां विश्वमातरम् ।  
यस्याः स्मरणमात्रेण पलायन्ते महापदः ॥ १ ॥  
  
चक्रानुग्रहबिन्द्विन्दुभूषितं मनुमालिखेत् । चकौम् इति ।  
  
ऋषिर्ब्रह्मास्य मन्त्रस्य गायत्री छन्द उच्यते ।  
विचित्रा देवता बीजं ककारः कीलकं च तु ॥ १ ॥  
  
प्। १३९) तारराजस्तु शक्तिः स्यात् पुरुषार्थप्रदायिनी ।  
षट्दीर्घस्वरभेदेन न्यसेदङ्गानि देशिकः ॥ २ ॥  
  
शुभ्राङ्गी ज्ञानदा नित्यं विचित्रवसना सदा ।  
विचित्रतिलका नित्यं विचित्रकुसुमोज्ज्वला ॥ ३ ॥  
  
वरदाभयशोभाढ्या नानारत्नधरा क्वचित् ।   
इति विचित्रा नित्या ॥ इति षोडश नित्याः ।  
  
इति श्रीमहामहोपाध्यायभगवत्पूज्यपादश्रीगोविन्दाचार्यशिष्य-  
श्रीभगवच्छङ्कराचार्यशिष्य श्रीविष्णुशर्माचार्यशिष्य-  
श्रीप्रगल्भाचार्यशिष्य श्रीविद्यारण्ययतिविरचिते श्रीविद्यार्णवाख्ये तन्त्रे   
सप्तमः श्वासः ॥ ७ ॥  
  