+++
title = "०३ गुरुवरणादिपूर्वकदेवतार्चनविधानम्"

+++
  
अथ तरङ्गद्वये क्रियावतीदीक्षा निरूप्यते ।  
  
(शारदायाम्)  
  
चतुर्विधा सा सन्दिष्टा क्रियावत्यादिभेदतः ।  
क्रियावती१वर्णमयी२कलात्मा३वेधमय्यपि४ ॥ ३-१ ॥  
  
ताः क्रमेणैव कथ्यन्ते तन्त्रेऽस्मिन् सम्पदावहाः ।  
  
(मेरुतन्त्रे)  
  
शृणु देवि प्रवक्ष्यामि सर्वतन्त्रेषु गोपितम् ॥ ३-२ ॥  
  
दीक्षाविधिं पञ्चविधं तद्राज्ञामुत्तमोत्तमम् ।  
उत्तमं महदाढ्यानां सामान्यानां तु मध्यमम् ॥ ३-३ ॥  
  
ब्राह्मणानामल्पमुक्तं यतीनामपि चाल्पकम् ।  
तस्मादादौ प्रवक्ष्यामि तुल्यं यच्चोत्तमोत्तमम् ॥ ३-४ ॥  
  
यस्मिन् ज्ञाते चोत्तमादिभेदानां विषयो भवेत् ।  
  
(प्रकटयोगिनी)  
  
आदौ तु भक्तिमान् शिष्यो निजदेहस्य शुद्धये ॥ ३-५ ॥  
  
तीर्थे स्नात्वा सहस्रं तु गायत्रीं प्रजपन्नयेत् ।  
एकभक्तोपवासादिव्रतेन दिवसद्वयम् ॥ ३-६ ॥  
  
 अधिवासस्तृतीयेऽह्नि दीक्षां तुर्येऽह्नि चाचरेत् ।  
 असंस्कृतेन देहेन सद्यो दीक्षां न चाचरेत् ॥ ३-७ ॥  
  
पिङ्गलामतमन्त्रतन्त्रप्रकाशयोस्तु ।  
  
सद्योऽधिवासमथवा प्रकुर्वीत यथाविधि ।  
दिनद्वयेनैव कुर्याद्दीक्षाकर्मविचक्षणः ॥ ३-८ ॥  
  
सद्योऽधिवासनं वा स्यादेकस्मिन् दिवसे यदि- इत्युक्तम् ।  
  
(मेरुतन्त्रे)  
  
दीक्षादीनात् पूर्वदिने प्रातःकृत्यं निवर्त्त्य च ॥ ३-९ ॥  
  
समलङ्कृत्य देहं स्वं स्वगेहे पूजनं चरेत् ।  
प्। १४८) गणेशस्य विधानेन पुण्याहं वाचयेत् ततः ॥ ३-१० ॥  
  
नान्दीमुखा।स्तर्पयित्वा पञ्चवाद्यपुरस्सरम् ।  
यथोक्तकृतसम्भारो गच्छेद्गुरुगृहं प्रति ॥ ३-११ ॥  
  
पञ्चविधवाद्यमुक्तम् (सङ्गीतिशास्त्रे)  
  
ततं शुषिरमानद्धमयःसारो घनस्तथा ।  
वाद्यमेतत् पञ्चविधं देवदेवस्य ताण्डवे ॥ ३-१२ ॥  
  
	ततं वीणादि । शुषिरं वंशीशङ्खादि । आनद्धं डिण्डिममृदङ्गादि । अयस्सारो घण्टादि ।  
(मेरुतन्त्रे)  
  
आचार्य ऋत्विग्वरणसम्भारो दशधा मतः ।  
श्रीपर्णीवृक्षपीठानि हस्तमानानि मानतः ॥ ३-१३ ॥  
  
 अष्टाङ्गुलसमुच्छ्रायसहितानि समानि च ।  
सप्तविंशतिदर्भाणां वेण्यग्रे ग्रन्थिभूषितः ॥ ३-१४ ॥  
  
विष्टरः सर्वयज्ञेषु लक्षणं परिकीर्तितम् ।  
सुखोष्णोदकसम्भूताः पाद्यार्थे ताम्रगण्डकाः ॥ ३-१५ ॥  
  
शङ्खा अर्घप्रदानाय गन्धपुष्पजलान्विताः ।  
सुताम्रस्य कमण्डल्व आचम्योदकपूरिताः ॥ ३-१६ ॥  
  
ते युता मधुपर्कार्थं कांस्या दध्यादिपूरिताः ।  
महदर्घ्याणि वस्त्राणि मुद्रिकाद्यं सुभूषणम् ॥ ३-१७ ॥  
  
मयूरपत्रच्छत्राणि सोष्णीषाणि समाहरेत् ।  
पादुकाश्चाहरेत् तत्र चर्माभरणभूषिताः ॥ ३-१८ ॥  
  
कृत्वैतत् फलमाप्नोति महायज्ञार्हणोपमम् ।  
अन्येभ्यो मधुपर्कस्य विप्रभ्यः पूजनं स्मृतम् ॥ ३-१९ ॥  
  
भक्त्या तद्द्विगुणं दद्यादाचार्याय सुभक्तिमान् ।  
अन्यैर्द्विजैः समं यत्र दैशिकस्य प्रपूजनम् ॥ ३-२० ॥  
  
प्। १४९) तस्मिन् यज्ञे फलं स्वल्पमनावृष्ट्या यथा क्षितौ ।  
एवं गुरुगृहं गत्वा प्रणम्य गुरुपादुकाम् ॥ ३-२१ ॥  
  
दत्वा वरणसामग्रीं सङ्कल्प्य वृणुयाद्गुरुम् ।  
उच्चार्यामुकमन्त्रस्य ग्रहणाय द्विजोत्तम ॥ ३-२२ ॥  
  
गुरुत्वेनेति सम्भाष्य त्वामहं च ततो वृणे ।  
इत्युक्त्वा वृणुयाच्छिष्यो वृतोऽस्मीति ततो गुरुः ॥ ३-२३ ॥  
  
यथोचितं गुरो कर्म कुरुष्वेति वदेच्छिशुः ।  
करवाणीति चाचार्यो गुरोरेवाज्ञया ततः ॥ ३-२४ ॥  
  
ब्राह्मणान् वृणुयादष्टौ वेदवेदाङ्गपारगान् ।  
तद्देवतोपासका।श्च ऋत्विक्त्वेनाथवा यदा ॥ ३-२५ ॥  
  
चत्वारि कुण्डानि तदा चत्वार ऋत्विजः स्मृताः ।  
ततः शिष्येण सहितो यायाद्यागगृहं गुरुः ॥ ३-२६ ॥  
  
उपविश्य च तद्द्वारे परीक्षामारभेत् ततः ।  
शिष्याय मूलसञ्जप्तं प्रदद्याद्दन्तधावनम् ॥ ३-२७ ॥  
  
दन्तान् विशोध्य परतः स्थण्डिले हस्तमात्रके ।  
चतुरस्रे पातयेत् तत् परीक्षेत गुरुस्ततः ॥ ३-२८ ॥  
  
तदग्रं यद्दिशासंस्थं तत्रेदं पूर्वतः फलम् ।  
भूतिर्हृदयसन्तापो बन्धुनाशस्तथा मृतिः ॥ ३-२९ ॥  
  
शोकश्च व्यग्रता सौख्यं ज्ञानं लाभः क्रमात् फलम् ।  
 अमङ्गलस्थानपाते प्रायश्चित्तं समाचरेत् ॥ ३-३० ॥  
  
 अष्टाधिकसहस्रं वा शतं विंशतिरेव वा ।  
 अस्त्रसम्पुटितेनैषां नाम्ना स्वाहान्वितेन च ॥ ३-३१ ॥  
  
दोषान् जहि जहीत्येवं पदं नामावसानकम् ।  
केवलाज्येन जुहुयाद्दुःस्वप्नेऽप्येवमेव हि ॥ ३-३२ ॥  
  
प्। १५०) दन्तकाष्ठं पुनर्देयं पुनर्दुष्टे चतुर्गुणम् ।  
तृतीयमपि दुष्टं चेन्न ग्राह्या सा तु देवता ॥ ३-३३ ॥  
  
वाममार्गे सकृदपि गुरुशिष्यौ विनाशयेत् ।  
  
(सिद्धान्तसङ्ग्रहे) गुरुमुपक्रम्य  
  
यज्ञवाटं परिक्रम्य प्रक्ष्याल्य चरणौ करौ ॥ ३-३४ ॥  
  
 आचान्तो द्वारदेशस्थो गुरुर्देवं च दिक्पतिम् ।  
नत्वा पापापनोदार्थं मन्त्रद्वयमुदीरयेत् ॥ ३-३५ ॥  
  
हे देव प्राकृतं चित्तं पापाक्रान्तमिदं मम ।  
तन्निःसारय चित्तान्मे पापं फट्फट् च ते नमः ॥ ३-३६ ॥  
  
सूर्यः सोमो यमः कालो महाभूतानि पञ्च च ।  
एते शुभाशुभस्येह कर्मणो नव साक्षिणः ॥ ३-३७ ॥  
  
हु।फट् इति ब्रुवन् क्रोधदृष्ट्या पश्येच्च पार्श्वयोः ।  
एवं कृते महापापं यत् तद्दूरेऽवतिष्ठते ॥ ३-३८ ॥  
  
तत्क्षणादेव नश्यन्ति पापान्यन्यानि मन्त्रिणः ।  
पूजने त्यक्तपापस्य काममिष्टं क्षणाद्भवेत् ॥ ३-३९ ॥  
  
तत आचमनं कृत्वा सामान्यार्घं प्रकल्पयेत् ।  
  
सामान्यार्घस्थापनविधिः (गौतमीये)  
  
त्रिकोणवृत्तभूविम्बं मण्डलं रचयते ततः ॥ ३-४० ॥  
  
 आधारशक्तिं सम्पूज्य तत्राधारं विनिःक्षिपेत् ।  
 अस्त्रेण पात्रं संशोध्य हृन्मन्त्रेण प्रपूरयेत् ॥ ३-४१ ॥  
  
निःक्षिपेत् तीर्थमावाह्य गन्धादीन् प्रणवेन तु ।  
दर्शयेद्धेनुमुद्रां वै सामान्यार्घमिदं स्मृतम् ॥ ३-४२ ॥  
  
मन्त्रयेत् प्रणवेनवै --- --- --- --- --- --- --- --- इति च ।  
  
प्। १५१) (मेरुतन्त्रे)  
  
 अर्घोदकेन सम्प्रोक्ष्य द्वारपूजां समाचरेत् ॥ ३-४३ ॥  
  
द्वारपूजाविदिस्तत्रैव ।  
  
द्वारमर्घाम्बुना प्रोक्ष्य तन्मध्ये विघ्नपं यजेत् ।  
तद्दक्षिणे महालक्ष्मीं वामे चापि सरस्वतीम् ॥ ३-४४ ॥  
  
द्वारे श्रियं च तन्मध्ये शाखयोर्दक्षिणान्ययोः ।  
ऊर्ध्वभागात् तलं यावत् पञ्चपञ्चविभागके ॥ ३-४५ ॥  
  
नाम्नश्चाद्यक्षरं विन्दुयुक्तं नाम च ङेऽन्तकम् ।  
समुच्चार्य हृदन्तं च देवानेतान् प्रपूजयेत् ॥ ३-४६ ॥  
  
गणपतिं क्षेत्रपालं ततश्च वसुधारया ।  
युक्तं शङ्खनिधिं दक्षे वामे वसुमतीयुतम् ॥ ३-४७ ॥  
  
पूजयित्वा पद्मनिधिं तदधो दक्षवामतः ।  
मायाशक्तिं च चिच्छक्तिं गङ्गां च यमुनां तथा ॥ ३-४८ ॥  
  
धातारं च विधातारं दं देहल्यै नमस्त्वधः ।  
 आदौ तु पश्चिमद्वारे पूजा चेयं प्रकाशिता ॥ ३-४९ ॥  
  
नदी चापि महाकालो द्वारयोर्दक्षवामयोः ।  
पूज्यावेवमुदग्द्वारं प्राग्याम्यं च प्रपूजयेत् ॥ ३-५० ॥  
  
द्वारपालौ क्रमात् तेषु गणेशवृषभावपि ।  
भृङ्गीरीटस्तथा स्कन्द उमाचण्डेश्वरौ तथा ॥ ३-५१ ॥  
  
विष्णोर्नन्दः सुनन्दश्च चण्डश्चापि प्रचण्डकः ।  
बलश्च प्रबलश्चैव भद्रश्चापि सुभद्रकः ॥ ३-५२ ॥  
  
वक्रतुण्डैकदंष्ट्रौ च महोदरगजाननौ ।  
लम्बोदरश्च विकटो गणेशद्वारपालकाः ॥ ३-५३ ॥  
  
विघ्नराजो धूम्रवर्णः क्रमात् पश्चिमद्वारतः ।  
प्। १५२) देव्याः सूर्यस्य योगिन्योऽष्टावेता द्वारपालकाः ॥ ३-५४ ॥  
  
ब्राह्मी माहेश्वरी चैव कौमारी वैष्णवी तथा ।  
वाराही च तथेन्द्राणी चामुण्डा च श्रिया सह ॥ ३-५५ ॥  
  
तथा ।  
  
ततश्च देशिको विघ्नान् दिव्यानालोकनेन च ॥ ३-५६ ॥  
  
अन्तरिक्षगतानस्त्रोदकैरुत्सादयेत् क्रमात् ।  
पार्थिवान् पार्ष्णिघातैश्च त्रिभिरुत्सार्य यत्नतः ॥ ३-५७ ॥  
  
अङ्गं सङ्कोच्य किं चित् तु शाखां वामगतां स्पृशन् ।  
उत्सारितानां विघ्नानां ददद्वर्म तु दक्षिणे ॥ ३-५८ ॥  
  
पादेन दक्षिणेनाथ प्रविशेद्यागमण्डपम् ।  
वाममार्गेऽथ वा शाक्ते वामपादपुरस्सरम् ॥ ३-५९ ॥  
  
ब्रह्माणं वास्त्वधीशं च नैर्-ॠत्यां दिशि पूजयेत् ।  
  
(श्यामारहस्य) धृतवचनानि ।  
  
पञ्चशुद्धिं विना पूजा अभिचाराय कल्पते ॥ ३-६० ॥  
  
आत्मशुद्धिः स्थानशुद्धिर्मन्त्रस्य शोधनं तथा ।  
द्रव्यशुद्धिर्देवशुद्धिः शुद्धिः पञ्चविधेरिता ॥ ३-६१ ॥  
  
सस्नानभूतसंशुद्धिप्राणायामादिभिः प्रिये ।  
षडङ्गाद्यखिलन्यासैरात्मशुद्धिरितीरिता ॥ ३-६२ ॥  
  
(मेरुतन्त्रे)  
  
पञ्चगव्यार्घतोयाभ्यां प्रोक्षयेन्मण्डपान्तरम् ।  
सम्मार्जनोपलेपाद्यैर्दर्पणोदरवत्कृतम् ॥ ३-६३ ॥  
  
विमलैर्धूपदीपादिपुष्पदामादिशोभितम् ।  
पञ्चवर्णमयं चित्रं स्थानशुद्धिरियं मता ॥ ३-६४ ॥  
  
प्। १५३) गृहीत्वा मातृकावर्णान् मूलमन्त्राक्षराणि च ।  
क्रमात् क्रमाद्द्विरावृत्तिर्मन्त्रशुद्धिरियं मता ॥ ३-६५ ॥  
  
पूजाद्रव्यादि सम्प्रोक्ष्य मूलास्त्राभ्यां विधानतः ।  
दर्शयेद्धेनुमुद्रां च द्रव्यशुद्धिरियं मता ॥ ३-६६ ॥  
  
पीठे देवीं प्रतिष्ठाप्य सकलीकृत्य मन्त्रवित् ।  
मूलमन्त्रेण दीप्तात्मा अभिभाव्योदकेन च ॥ ३-६७ ॥  
  
त्रिवारं प्रोक्षयेद्विद्वान् देवशुद्धिरितीरिता ।  
पञ्चशुद्धिं विधायेत्थं पश्चाद्यजनमाचरेत् ॥ ३-६८ ॥  
  
पञ्चशुद्धिविहीनेन यत्कृतं न च तत्कृतम् ।  
  
तत्रैव ।  
  
अर्घ्याम्बुना च गव्येन यागस्थाने सुषिञ्चिते ॥ ३-६९ ॥  
  
गव्येनेति पञ्चगव्येन ।  
तदुक्तम् (गौतमीये)  
  
पलमात्रं दुग्धभागं गोमूत्रं तावदिष्यते ।  
घृतं च पलमात्रं स्याद्गोमयं तोलकद्वयम् ॥ ३-७० ॥  
  
दधि प्रसृतिमात्रं स्यात् पञ्चगव्यमिदं स्मृतम् ।  
अथ वा पञ्चगव्यानां समानो भाग इष्यते ॥ ३-७१ ॥  
  
मूलमन्त्रेण सम्मन्त्र्य कुशाग्रेण च शोधयेत् ।  
तेन सर्वशुद्धिः स्यात् सर्वपापनिकृन्तनम् ॥ ३-७२ ॥  
  
(स्मृतिशास्त्रे)  
  
गायत्र्यादाय गोमूत्रं गन्धद्वारेति गोमयम् ।  
आप्यायस्वेति च क्षीरं दधिक्राब्णेति वै दधि ॥ ३-७३ ॥  
  
तेजोऽसीति घृतं चैव देवस्य त्वा कुशोदकम् ।  
मन्त्राद्यपरिज्ञाने तु प्रणवेनैव शोधयेत् ॥ ३-७४ ॥  
  
प्। १५४) (मेरुतन्त्रे)  
  
वीक्षणाद्यैस्ततः शुद्धिं चतुर्द्वारां समाचरेत् ।  
संवीक्ष्य मूलमनुना ह्यस्त्रेण प्रोक्षयेत् ततः ॥ ३-७५ ॥  
  
कुर्यात् ताडनमस्त्रेण कवचेनावसेचयेत् ।  
श्रीखण्डागुरुचन्द्रैश्च धूपितेऽस्त्रेण सप्तधा ॥ ३-७६ ॥  
  
जप्ता।श्चन्दनसिद्धार्थदूर्वाभस्माक्षतान् कुशान् ।  
सलाजान् विकिरेन्मन्त्री प्रत्यूहघ्नान् हि मण्डपे ॥ ३-७७ ॥  
  
तन्त्रान्तरे ।  
  
आदौ विघ्नं समुत्सार्य पश्चादासनकल्पनम् ।  
अथ वा चासने स्थित्वा विघ्नानुत्सारयेत् सुधीः ॥ ३-७८ ॥  
  
(शारदायाम्)  
  
लाजाचन्दनसिद्धार्थभस्मदूर्वाकुशाक्षताः ।  
विकिरा इति निर्दिष्टाः सर्वविघ्नौघनाशकाः ॥ ३-७९ ॥  
  
विघ्नोत्सारणमन्त्रो (मेरुतन्त्रे)  
  
नाराचमुद्रया सम्यगस्त्रमन्त्रेण देशिकः ।  
अपक्रामन्तु भूतानि पिशाचाः प्रेतगुह्यकाः ॥ ३-८० ॥  
  
ये चात्र निवसन्त्यन्ये देवता भुवि संस्थिताः ।  
अपसर्पन्तु ते भूता ये भूता भुवि संस्थिताः ॥ ३-८१ ॥  
  
ये भूता विघ्नकर्तारस्ते नश्यन्तु शिवाज्ञया ।  
श्लोकयोरन्ततश्चास्त्रं पठन् नाराचमुद्रया ॥ ३-८२ ॥  
  
क्षिप्त्वा तान्मण्डपस्य ॥॥॥॥॥॥॥॥॥॥॥॥॥॥॥॥ इति ।  
  
तत्रैव ।  
  
मार्जयेदस्त्रमन्त्रेण तान् मन्त्री दर्भमुष्टिना ॥ ३-८३ ॥  
  
आसनाय तु वर्द्धन्या ईशाने स्थापयेच्च ताम् ।  
पुण्याहं वाचयित्वा च विप्रान् सन्तोष्य यत्नतः ॥ ३-८४ ॥  
  
प्। १५५) वेदिकायां लिखेत् पश्चात् सर्वतोभद्रमण्डलम् ।  
  
सर्वतोभद्रमण्डलमुक्तम् (शारदायाम्)  
  
चतुरस्रे चतुष्कोष्ठे कर्णसूत्रसमन्विते ॥ ३-८५ ॥  
  
चतुर्ष्वपि च कोष्ठेषु कोणसूत्रचतुष्टयम् ।  
मध्ये मध्ये यथा मत्स्या भवेयुः पातयेत् तथा ॥ ३-८६ ॥  
  
पूर्वापरायते द्वे द्वे मन्त्री याम्योत्तरायते ।  
पातयेत् तेषु मत्स्येषु समं सूत्रचतुष्टयम् ॥ ३-८७ ॥  
  
पूर्ववत्कोणकोष्ठेषु कर्णसूत्राणि पातयेत् ।  
तदुद्भूतेषु मत्स्येषु दद्यात् सूत्रचतुष्टयम् ॥ ३-८८ ॥  
  
ततः कोष्ठेषु मत्स्याः स्युस्तेषु सूत्राणि पातयेत् ।  
षट्त्रिंशता पदैर्मध्ये लिखेत् पद्मं सुलक्षणम् ॥ ३-८९ ॥  
  
बहिः पङ्क्त्या भवेत् पीठं पङ्क्तियुग्मेन वीथिकाः ।  
द्वारशोभोपशोभास्ताः शिष्टाभ्यां परिकल्पयेत् ॥ ३-९० ॥  
  
शास्त्रोक्तविधिना मन्त्री ततः पद्मं समालिखेत् ।  
पद्मक्षेत्रस्य सन्त्यज्य द्वादशांशं बहिः सुधीः ॥ ३-९१ ॥  
  
तन्मध्यं विभजेद्वृत्तैस्त्रिभिः समविभागतः ।  
आद्यं स्यात् कर्णिकास्थानं केशराणां द्वितीयकम् ॥ ३-९२ ॥  
  
तृतीयं तत्र पत्राणामुक्तांशेन दलाग्रकम् ।  
बाह्यवृत्तान्तरालस्य मानं यद्विधिना सुधीः ॥ ३-९३ ॥  
  
निधाय केशराग्रेषु परितोऽर्धनिशाकरान् ।  
लिखित्वा सन्धिसंस्थानि तत्र सूत्राणि पातयेत् ॥ ३-९४ ॥  
  
दलाग्राणां च यन्मानं तन्मानं वृत्तमालिखेत् ।  
तदन्तराले तन्मध्ये सूत्रस्योभयतः सुधीः ॥ ३-९५ ॥  
  
अलिखेद्बाह्यहस्तेन दलाग्रेण समन्ततः ।  
प्। १५६) दलमूलेषु युगशः केशराणि प्रकल्पयेत् ॥ ३-९६ ॥  
  
एतत् साधारणं प्रोक्तं पङ्कजं तन्त्रवेदिभिः ।  
पदानि त्रीणि पादार्थं पीठकोणेषु मार्जयेत् ॥ ३-९७ ॥  
  
अवशिष्टैः पदैर्विद्वान् पीठगात्राणि कल्पयेत् ।  
पदानि वीथिसंस्थानि मार्जयेत् पङ्क्त्यभेदतः ॥ ३-९८ ॥  
  
दिक्षु द्वाराणि रचयेद्द्विचतुष्कोष्ठकैस्ततः ।  
पदैस्त्रिभिरथैकेन शोभाः स्युर्द्वारपार्श्वयोः ॥ ३-९९ ॥  
  
उपशोभाः स्युरेकेन त्रिभिः कोष्ठैरनन्तरम् ।  
अवशिष्टैः पदैः षड्भिः कोणानां स्याच्चतुष्टयम् ॥ ३-१०० ॥  
  
रञ्जयेत् पञ्चभिर्वर्णैर्मण्डलं तन्मनोहरम् ।  
पीतं हरिद्राचूर्णं स्यात् सितं तण्डुलसम्भवम् ॥ ३-१०१ ॥  
  
कुसुम्भचूर्णमरुणं कृष्णं दग्धपुलाकजम् ।  
विल्वादिपत्रजं श्याममित्युक्तं वर्णपञ्चकम् ॥ ३-१०२ ॥  
  
अङ्गुलोत्सेधविस्ताराः सीमारेखाः सिताः शुभाः ।  
कर्णिका पीतवर्णेन केशराण्यरुणेन च ॥ ३-१०३ ॥  
  
शुभ्रवर्णेन पत्राणि तत्सन्धीन् श्यामलेन च ।  
रजसा रञ्जयेन्यन्त्री यद्वा पीतैव कर्णिका ॥ ३-१०४ ॥  
  
केशराः पीतरक्ताः स्युररुणानि दलान्यपि ।  
सन्धयः कृष्णवर्णाः स्युः पीतेनाप्यसितेन वा ॥ ३-१०५ ॥  
  
रञ्जयेत् पीठगर्भाणि पादाः स्युररुणप्रभाः ।  
गात्राणि तस्य शुक्लानि वीथीषु चतसृष्वपि ॥ ३-१०६ ॥  
  
आलिखेत् कल्पलतिका दलपुष्पफलान्विताः ।  
प्। १५७) वर्णैर्नानाविधैश्चित्राः शोभा रक्ताः समीरिताः ॥ ३-१०७ ॥  
  
उपशोभाः पीतवर्णाः कोणान्यसितभानि च ।  
तिस्रो रेखा बहिः कुर्यात् सितरक्तासिताः क्रमात् ॥ ३-१०८ ॥  
  
मण्डलं सर्वतोभद्रमेतत् साधारणं स्मृतम् ।  
चतुरस्रां भुवं भित्वा दिग्भ्यो द्वादशधा सुधीः ॥ ३-१०९ ॥  
  
पातयेत् तत्र सूत्राणि कोष्ठानां दृश्यते शतम् ।  
चतुश्चत्वारिंशदाढ्यं पश्चात् षट्त्रिंशताम्बुजम् ॥ ३-११० ॥  
  
कोष्ठैः प्रकल्पयेत् पीठं पङ्क्त्या नैवात्र वीथिका ।  
द्वारशोभे यथापूर्वमुपशोभा न दृश्यते ॥ ३-१११ ॥  
  
अवशिष्टैः पदैः कुर्यात् षड्भिः कोणानि तन्त्रवित् ।  
विदध्यात् पूर्ववच्छेषमेवं वा मण्डलं स्मृतम् ॥ ३-११२ ॥  
  
चतुरस्रे चतुःषष्टिपदान्यारचयेत् सुधीः ।  
पद्मैश्चतुर्भिः पद्मं स्यान्मध्ये तत्परितः पुनः ॥ ३-११३ ॥  
  
विथीश्चतस्रः कुर्वीत मण्डलान्तावसानिकाः ।  
दिग्गतेषु चतुष्केषु पङ्कजानि समालिखेत् ॥ ३-११४ ॥  
  
विदिग्गतचतुष्काणि भित्त्वा षोषशधा सुधीः ।  
मार्जयेत् स्वस्तिकाकारं श्वेतपीतारुणासितैः ॥ ३-११५ ॥  
  
रजोभिः पूरयेत् तानि स्वस्तिकानि शिवादितः ।  
प्राक्प्रोक्तेनैव मार्गेण शेषमन्यत् समाचरेत् ॥ ३-११६ ॥  
  
नवनाभमिदं प्रोक्तं मण्डलं सर्वसिद्धिदम् ।  
पञ्चाब्जं मण्डलं प्रोक्तमेतत् स्वस्तिकवर्जितम् ॥ ३-११७ ॥  
  
दीक्षायां देवपूजार्थं मण्डलानां चतुष्टयम् ।  
सर्वतन्त्रानुसारेण प्रोक्तं सर्वसमृद्धिदम् ॥ ३-११८ ॥  
  
प्। १५८) (यामले)  
  
आरक्तवर्णं तद्वर्णं शक्तिद्वादशसंयुतम् ।  
सम्पूज्य दीपनाथं च भैरवं प्रार्थयेदिति ॥ ३-११९ ॥  
  
अतितीक्ष्ण महाकाय कल्पान्तदहनोपम ।  
भैरवाय नमस्तुभ्यमनुज्ञां दातुर्महसि ॥ ३-१२० ॥  
  
कान्तं चास्त्रं समुच्चार्य पूजावेदीं ततो विशेत् ।  
  
(वैष्णवीकल्पे)  
  
संस्कृत्य चासनस्थानमास्तीर्य विहितासनम् ॥ ३-१२१ ॥  
जलमानीय सव्येन संस्कुर्यात् तद्यथाविधि ।  
  
जलसंस्कारस्तत्रैवोक्तम् ।  
  
वायुबीजेन संशोध्य वह्निबीजेन निर्दहेत् ॥ ३-१२२ ॥  
  
प्लावयेज्जलबीजेन गायत्र्या प्रोक्षयेत् ततः ।  
ततो धेन्वामृतीकृत्य प्रणवेनाभिमन्त्रयेत् ॥ ३-१२३ ॥  
  
तथा ।  
  
आत्मविद्याशिवैस्तत्त्वैः प्रणवादिशिरोऽन्तकैः ।  
तज्जलेन त्रिराचम्य आसनं शोधयेत् ततः ॥ ३-१२४ ॥  
  
  
शिरोऽग्निजाया । शोधनं चात्रास्त्रमन्त्रेण जलमेकरूपमिति साम्प्रदायिकाः ।  
तथा ।  
  
  
मेरुपृष्ठ ऋषिः प्रोक्तः सुतलं छन्द ईरितम् ।  
कूर्मोऽत्र देवता प्रोक्ता आसनोपनिवेशने ॥ ३-१२५ ॥  
  
विनियोगश्च कथितः पठेद्धृत्वासनं ततः ।  
पृथ्वि त्वया धृता लोका देवि त्वं विष्णुना धृता ॥ ३-१२६ ॥  
  
त्वं च धारय मां नित्यं पवित्रं चासनं कुरु ।  
मायाबीजं समुच्चार्य आधारशक्तये ततः ॥ ३-१२७ ॥  
  
कमलासनमाभाष्य ङेनमोऽन्तं प्रपूजयेत् ।  
आत्ममन्त्रेणोपविशेदासने देशिकोत्तमः ॥ ३-१२८ ॥  
  
प्। १५९) दुःशिल्पिरचितत्वादिनानादोषोपशान्तये ।  
  
आत्ममन्त्रस्तु ।  
  
स्वनामाद्यक्षरं पुंसः सोमसामिसमन्वितम् ॥ ३-१२९ ॥  
आत्ममन्त्रं विजानीयात् ॥॥॥॥॥॥॥॥॥॥॥॥॥॥॥॥॥॥॥।॥ ३-१२९एफ़् ॥  
  
इति सिद्धान्तसङ्ग्रहे प्रोक्तः । सोमसामीति चन्द्रार्धमित्यर्थः ।  
(मेरुतन्त्रे)  
  
वेदिकायामासने स प्राङ्मुखः संविशेदथ ।  
बद्धपद्मासनो मौनी ऋजुकायो जितेन्द्रियः ॥ ३-१३० ॥  
  
देशिकेन्द्रस्तु संस्थाप्य पूजोपकरणानि च ।  
दक्षिणे वामभागे तु स्थापयेत् कलशं शुभम् ॥ ३-१३१ ॥  
  
सुगन्धिजलसम्पूर्णं हस्तप्रक्षालनाय च ।  
पश्चात् पात्रं निधायाथ दीपान् प्रज्वालयेच्छुभान् ॥ ३-१३२ ॥  
  
व्यञ्जनं मुकुरं छत्रं चामरं दिक्षु मन्त्रवित् ।  
  
स्थापयेदिति शेषः । प्राङ्मुख इति बद्धपद्मासन इति चोपलक्षणम् ।  
  
उदङ्मुखः प्राङ्मुखो वा स्वस्तिकासनमास्थितः ॥ ३-१३३ ॥  
  
इति भैरवोक्तेः ।  
(निबन्धे)  
  
ततः सङ्कल्प्य विधिवत् सूर्यायार्घं निवेदयेत् ।  
  
सूर्यार्घदानमन्त्र उक्तो (मेरुतन्त्रे)  
  
ह्री।ह्री।सः सग्रहराशिनक्षत्रपदमुच्चरेत् ॥ ३-१३४ ॥  
  
ततश्च योगकरणपरिवृत्तासनेति च ।  
संस्थितश्रीसूर्यायैष तेऽर्घः स्वाहा मनुः स्मृतः ॥ ३-१३५ ॥  
  
चतुस्त्रिंशदक्षरोऽयं सूर्यस्यार्घनिवेदने ।  
  
तत्रैव पूजासम्भारानुपक्रम्य ।  
  
यथायथं तु संस्थाप्य संस्कुर्यात् तानि चात्मवान् ॥ ३-१३६ ॥  
  
पुष्पनैवेद्यगन्धादीन् ह्रा।हु।फडिति मन्त्रतः ।  
प्। १६०) नाराचमुद्रया दृष्ट्या समया च विलोकयेत् ॥ ३-१३७ ॥  
  
दृष्टं वाचात्मनि ज्ञातं सम्यक् पुष्पादिदूषणम् ।  
अस्पृश्यस्पर्शनं चापि यदन्यायार्जितं च वा ॥ ३-१३८ ॥  
  
तथा निर्माल्यसंसृष्टं कीटाद्यारोहणं च यत् ।  
तत्सर्वं नाशमायाति नैवेद्याद्यवलोकनात् ॥ ३-१३९ ॥  
  
ततो रमिति मन्त्रेण शिखां दीपस्य संस्पृशेत् ।  
स तु स्याच्छुभदो दीपो निष्क्रव्यादः सुखप्रदः ॥ ३-१४० ॥  
  
पतङ्गकीटकेशादिदाहात् क्रव्यादिसंहते ।  
वसामज्जादिसम्भूतैर्घृताद्यैरुपयोजितम् ॥ ३-१४१ ॥  
  
अज्ञानरूपं तत्सर्वं दोषं स्पर्शाद्विनश्यति ।  
क्ष्रौ। बीजमुच्चरन् मन्त्री देवतीर्थेन संस्पृशेत् ॥ ३-१४२ ॥  
  
पानीयं घटमध्यस्थं दृष्ट्वा सम्यक् च साधकः ।  
वामेन पाणिना धृत्वा वामपार्श्वस्थितं घटम् ॥ ३-१४३ ॥  
  
पात्राधारेण मन्त्रेण संस्कुर्वन् संस्पृशेज्जलम् ।  
स्वसञ्ज्ञाद्यक्षरं विन्दुचन्द्रार्धपरियोजितम् ॥ ३-१४४ ॥  
  
तत्पात्रनाम ङेऽन्तं च हृदन्तः पात्रमन्त्रकः ।  
यदज्ञानादमेध्यादिसंसृष्टिरिह सङ्गता ॥ ३-१४५ ॥  
  
यदन्यदूषणं पात्रे तोये वाज्ञानतो भवेत् ।  
जलाशयशवस्पर्शाज्जलस्थानाच्च सङ्गतम् ॥ ३-१४६ ॥  
  
इत्यादिदूषणं नश्येत् तत् प्रिये देवपूजने ।  
ततः कृताञ्जलिपुटो वामदक्षिणपार्श्वयोः ॥ ३-१४७ ॥  
  
गुरुं गणपतिं नत्वा पुरतः स्वेष्टदेवताम् ।  
  
(यामले)  
  
अखण्डमण्डलाकारं व्याप्तं येन चराचरम् ॥ ३-१४८ ॥  
  
तत्पदं दर्शितं येन तस्मै श्रीगुरवे नमः ।  
इति नत्वा गुरुं मन्त्री करशुद्ध्यादिकं चरेत् ॥ ३-१४९ ॥  
  
करशुद्धिप्रकारस्तु (मेरुतन्त्रे)  
  
सुगन्धिपुष्पाण्यादाय चन्दनाक्तानि मन्त्रवित् ।  
ह्सौ। मन्त्रेण करयोरस्त्रमन्त्रेण मर्दयेत् ॥ ३-१५० ॥  
  
तत्पुष्पं वामहस्तेन समादाय च मस्तकम् ।  
भ्रामयेत् परितस्तारं जपन्नाघ्राय तत् पुनः ॥ ३-१५१ ॥  
  
हौ। ॐ पूर्वं पठेच्छ्लोकमिमं स च निगद्यते ।  
ते सर्वे विलयं यान्तु ये मां हिंसन्ति हिंसकाः ॥ ३-१५२ ॥  
  
मृत्युरोगभयक्लेशाः पतन्तु रिपुमस्तके ।  
अस्त्रमन्त्रेण नाराचमुद्रयेशदिशि त्यजेत् ॥ ३-१५३ ॥  
  
करशुद्धौ ततोऽस्त्रेण कुर्यात् तालत्रयं ततः ।  
ऊर्ध्वोर्ध्वमस्त्रमन्त्रेण दिग्बन्धमपि देशिकः ॥ ३-१५४ ॥  
  
तेन सञ्जनितं तेजो वह्निप्राकारमुद्रया ।  
रक्षेदात्मनि मूलेन प्राणायामत्रयं चरेत् ॥ ३-१५५ ॥  
  
प्राणायामलक्षणमुक्तम् (सारसमुच्चये)  
  
प्राणो वायुः शरीरस्य आयामस्तस्य निग्रहः ।  
प्राणायाम इति प्रोक्तो द्विविधः कथ्यते हि सः ॥ ३-१५६ ॥  
  
सगर्भो मन्त्रजापेन निगर्भो मात्रया भवेत् ।  
  
मात्राकारलक्षणं च (अगस्त्यसंहितायाम्)  
  
नलिनीपत्रसंहत्यां सूक्ष्मसूच्यग्रभेदने ॥ ३-१५७ ॥  
  
दले दले च यः कालः स कालो लववाचकः ।  
लवैस्त्रुटिस्तु त्रिंशद्भिः कलां तावत्त्रुटिं विधुः ॥ ३-१५८ ॥  
  
काष्ठा तावत्काला ज्ञेया तावत्काष्ठा निमेषकः ।  
स्वाङ्गुलिस्फोटतुल्यश्च मात्राष्टादशभिः स्मृता ॥ ३-१५९ ॥  
  
प्। १६२) (मेरुतन्त्रे)  
  
मध्यामूलाद्यावदग्रमङ्गुष्ठेन निपीड्यते ।  
मात्रा सा प्रोच्यते सद्भिर्योगेऽभीष्टं प्रयच्छति ॥ ३-१६० ॥  
  
जानुं प्रदक्षिणीकुर्याद्यावत्कालेन हस्तकः ।  
तावत्कालमिता मात्रा स्वनिःश्वाससमापि च ॥ ३-१६१ ॥  
  
(अगस्त्यसंहितायामपि)  
  
वामजानुनि हस्तस्य भ्रमणं यावता भवेत् ।  
कालेन मात्रा सा ज्ञेया मुनिभिर्वेदपारगैः ॥ ३-१६२ ॥  
  
तत्रैव ।  
  
प्राणायामैर्विना यद्यत् कृतं कर्म निरर्थकम् ।  
अतो यत्नेन कर्तव्याः प्राणायामाः शुभार्थिभिः ॥ ३-१६३ ॥  
  
  
अत्र प्राणायामा इति बहुवचनम् । कपिञ्जलाधिकरणन्यायेन त्रित्वपरम् ।  
तथा च ।  
  
  
प्राणायामत्रयं कुर्यात् ॥॥॥॥॥॥॥॥॥॥॥॥॥। इति ।  
  
(कालीक्रमे)  
  
प्राणायामत्रयं कुर्यान्मूलेन प्रणवेन वा ॥ ३-१६४ ॥  
  
अथ वा मन्त्रबीजेन यथोक्तविधिना सुधीः ।  
  
क्वचित् ।  
  
प्राणायामं ततः कुर्याद् वाग्भवेन समाहितः- इत्युक्तम् ॥ ३-१६५ ॥  
  
  
प्राणायामेऽङ्गुलिनियमो (ज्ञानार्णवे)  
  
  
कनिष्ठानामिकाङ्गुष्ठैर्यन्नासापुटधारणम् ।  
प्राणायामः स विज्ञेयस्तर्जनीमध्यमे विना ॥ ३-१६६ ॥  
  
(मेरौ)  
  
पूरकः कुम्भकश्चैव रेचकश्चेति स त्रिधा ।  
  
तत्प्रकारमाह (यामले)  
  
दक्षाङ्गुष्ठेन दक्षे च घ्राणं सम्पीड्य मन्त्रवित् ॥ ३-१६७ ॥  
  
ईडया पूरयेद्वायुं मात्राषोडशभिः क्रमात् ।  
प्। १६३) अङ्गुष्ठानामिकाभ्यां च धृत्वा नासाद्वयं ततः ॥ ३-१६८ ॥  
  
ततस्तु कुम्भयेद्वायुं पूरकाणां चतुर्गुणैः ।  
अनामया तथा वामनासां धृत्वा तु दक्षिणे ॥ ३-१६९ ॥  
  
द्वात्रिंशद्भिस्तु मात्राभिर्वायोश्च रेचनं चरेत् ।  
स्वचित्तं मूलचक्रे तु निधायासून् समभ्यसेत् ॥ ३-१७० ॥  
  
(महाकालसंहितायामपि)  
  
मूलमन्त्रस्य जापेन मात्राषोडशकेन हि ।  
वामनासापुटेनैव पूरयित्वानिलं बलात् ॥ ३-१७१ ॥  
  
पुनस्तस्य चतुःषष्ट्यावृत्त्या वायुं विकुम्भ्य च ।  
पुनर्द्वात्रिंशदावृत्त्या मूलमन्त्रस्य पार्वति ॥ ३-१७२ ॥  
  
नासापुटेन दक्षेण रेचयेत् सकलानिलम् ।  
प्रकारेणेदृशेनैकः प्राणायामो हि जायते ॥ ३-१७३ ॥  
  
आवश्यकं तत्त्रयं हि फलाधिक्यं समुच्चये ।  
  
द्वितीयप्राणायाममाह (यामले)  
  
ततो रेचनमार्गेण प्राणायामं प्रपूरयेत् ॥ ३-१७४ ॥  
  
पुनः षोडशमात्राभिः कुम्भकं च समाचरेत् ।  
चतुःषष्टितमैर्मन्त्री नासापुटौ विधृत्य च ॥ ३-१७५ ॥  
  
पुनश्च रेचयेद्वायुं द्वात्रिंशन्मात्रया बुधः ।  
  
  
वामनासापुटेनेति शेषः ।  
तृतीयप्राणायामस्तत्रैवोक्तः ।  
  
  
वामेनैव पिबेद्वायुं मात्राषोडशकैः क्रमात् ॥ ३-१७६ ॥  
  
नासापुटौ निपीड्याथ पूरकस्य चतुर्गुणैः ।  
दक्षेण रेचयेद्वायुं द्वात्रिंशन्मात्रया बुधः ॥ ३-१७७ ॥  
  
तन्त्रान्तरे ।  
  
ईडयाकर्षयेद्वायुं मात्राषोडशकैः क्रमात् ।  
प्। १६४) नासापुटौ निपीड्याथ पूरकस्य चतुर्गुणैः ॥ ३-१७८ ॥  
  
दक्षेण रेचयेद्वायुं द्वात्रिंशन्मात्रया बुधः ।  
  
तन्त्रान्तरे ।  
  
ईडयाकर्षयेद्वायुं बाह्यं षोडशमात्रया ॥ ३-१७९ ॥  
  
सुषुम्णामध्यगं सम्यग्द्वात्रिंशन्मात्रया शनैः ।  
नाड्या पिङ्गलया चैनं रेचयेद्योगवित्तमः ॥ ३-१८० ॥  
  
भूयोभूयः क्रमात् तस्य व्यत्यासेन समाचरेत् ।  
  
  
तस्येति पूर्वप्राणायामस्येति । व्यत्यासेन वैपरीत्येन । तदुक्तम् (सनत्कुमारसंहितायाम्)  
  
येनैष रेचयेद्वायुं तेनैव पूरयेत् पुनः- इति ॥ ३-१८१ ॥  
  
(यामले)  
  
प्राणायामं विधायेत्थं भूतशुद्धिं समाचरेत् ।  
  
(शारदायाम्)  
  
शरीराकारभूतानां भूतानां यद्विशोधनम् ॥ ३-१८२ ॥  
  
अद्वयब्रह्मसंयोगाद्भूतशुद्धिरियं मता ।  
  
(यामले)  
  
भूतशुद्धिलिपिन्यासौ विना यस्तु प्रपूजयेत् ॥ ३-१८३ ॥  
  
विपरीतफलं दद्यादभक्त्या पूजनं यथा ।  
  
  
भूतशुद्धिप्रकारमाह (मेरुतन्त्रे)  
  
  
पादतो जानुपर्यन्तं चतुरस्रं सवज्रकम् ॥ ३-१८४ ॥  
  
ल। युतं पीतवर्णं च भूस्थानं ब्रह्मदैवतम् ।  
अधिष्ठितनिवृत्त्याख्यकलया स्थानमुच्यते ॥ ३-१८५ ॥  
  
उत्पत्तेस्तत् तु जीवानामेवं रूपं विचिन्तयेत् ।  
जान्वोरानाभिपर्यन्तमपां स्थानं सितप्रभम् ॥ ३-१८६ ॥  
  
अर्धचन्द्रनिभं शृङ्गद्वयं तत् पद्मलाञ्छितम् ।  
षट्कोणं विन्दुभिः षड्भिर्युक्तं व। बीजसंयुतम् ॥ ३-१८७ ॥  
  
प्। १६५) प्रतिष्ठाकलया युक्तं ध्यायेत् तद्विष्णुदैवतम् ।  
नाभ्यादिकण्ठपर्यन्तमारक्तं रुद्रदैवतम् ॥ ३-१८८ ॥  
  
र। बीजयुक्तं कलया युतं विद्याख्यया तथा ।  
दीप्तिमत्स्त्वस्तिकोपेतं त्रिकोणाकारतां गतम् ॥ ३-१८९ ॥  
  
महाप्रलयसंस्थानं वह्नितत्त्वं विचिन्तयेत् ।  
कण्ठाद्भ्रूमध्यपर्यन्तं षट्कोणाकारतां गतम् ॥ ३-१९० ॥  
  
षड्विन्दुलाञ्छितं वृत्तवेष्टितं कृष्णवर्णकम् ।  
वायुस्थानं शान्तिकलाधिष्ठितं शिवदैवतम् ॥ ३-१९१ ॥  
  
य। बीजयुक्तं सर्वेषां प्राणरूपं विचिन्तयेत् ।  
भ्रूमध्याद्ब्रह्मरन्ध्रान्तमाकाशस्थानमुच्यते ॥ ३-१९२ ॥  
  
वृत्ताकारं धूम्रवर्णं महोच्चध्वजलाञ्छितम् ।  
शान्त्यतीताख्यकलयाधिष्ठितं शिवदैवतम् ॥ ३-१९३ ॥  
  
ह। बीजयुक्तं ध्यात्वेत्थं देहे भूतानि विन्यसेत् ।  
धर्मकन्दसमुद्भूतं ज्ञाननालसुशोभितम् ॥ ३-१९४ ॥  
  
पद्मं तत्कर्णिकासंस्थं प्रदीपकलिकानिभम् ।  
सुषुम्णावर्त्मना जीवं परमात्मनि योजयेत् ॥ ३-१९५ ॥  
  
योगयुक्तेन विधिना सोऽहम्मन्त्रेण साधकः ।  
तत्रैव सर्वभूतानि विलीनानि विचिन्तयेत् ॥ ३-१९६ ॥  
  
तन्त्रान्तरे ।  
  
विनिधाय निजाङ्के तु समुत्तानं करद्वयम् ।  
मूलाधारस्थया शक्त्या चक्रभेदक्रमेण च ॥ ३-१९७ ॥  
  
हंसेन ब्रह्ममार्गेण जीवं ब्रह्मणि योजयेत् ।  
  
(महाकालसंहितायाम्)  
  
हृत्पुण्डरीकादात्मानं ज्वलद्दीपशिखाकृतिम् ॥ ३-१९८ ॥  
  
प्। १६६) सुषुम्णावर्त्मना ब्रह्मबीजमन्त्रेण मस्तके ।  
सहस्रदलमध्यस्थे संयोज्य परमात्मनि ॥ ३-१९९ ॥  
  
(सिद्धान्तसङ्ग्रहे)  
  
ततः समस्ततत्त्वानि तत्रैव प्रविलापयेत् ।  
पृथ्वीमप्सु च ता वह्नौ वह्निं वायौ समीरणम् ॥ ३-२०० ॥  
  
प्रविलाप्य तथाकाशे आकाशं प्रकृतौ ततः ।  
अपरब्रह्मरूपां तां मायाशक्तिं परात्मनि ॥ ३-२०१ ॥  
  
एवं समस्तदेहादिप्रपञ्चं परमात्मनि ।  
प्रविलाप्य परब्रह्मरूपे तिष्ठेत् कियत् क्षणम् ॥ ३-२०२ ॥  
  
(मेरुतन्त्रे)  
  
शरीरे वामकुक्षौ तु चिन्तयेत् पापपूरुषम् ।  
वामकुक्षिस्थितं पापपुरुषं कज्जलप्रभम् ॥ ३-२०३ ॥  
  
ब्रह्महत्याशिरस्कं च स्वर्णस्तेयभुजद्वयम् ।  
सुरापानहृदा युक्तं गुरुतल्पकटिद्वयम् ॥ ३-२०४ ॥  
  
तत्संसर्गपदद्वन्द्वमङ्गप्रत्यङ्गपातकम् ।  
उपपातकरोमाणं रक्तश्मश्रुविलोचनम् ॥ ३-२०५ ॥  
  
खड्गचर्मधरं क्रूरमङ्गुष्ठपरिमाणकम् ।  
अधोमुखं महाभीमं रूक्षं पापं विचिन्तयेत् ॥ ३-२०६ ॥  
  
(महाकालसंहितायाम्)  
  
वामनासापुटेनाथ पूरयित्वा समीरणम् ।  
सविन्दुवायुबीजं च धूम्रवर्णं विभाव्य च ॥ ३-२०७ ॥  
  
तदेवबीजं देवेशि पञ्चाशद्वारमीरयेत् ।  
तदुत्पन्नेन वातेन शुष्कं देहं विचिन्त्य च ॥ ३-२०८ ॥  
  
प्। १६७) सहैव रेचयेद्वायुं ततो नासापुटेन च ।  
वामेन वायुमुत्तोल्य सहस्रदलमध्यगम् ॥ ३-२०९ ॥  
  
विभाव्य परमात्मानं चन्द्ररूपं वरानने ।  
सानुस्वारं वायुबीजं पञ्चाशद्वायुमुच्चरन् ॥ ३-२१० ॥  
  
तस्माच्चन्द्रात् सुधावृष्ट्या देहमाप्लाव्य सुन्दरि ।  
भूबीजेन सनादेन शुद्धं संयोज्य विग्रहम् ॥ ३-२११ ॥  
  
लीनीकृतानि यानीह पञ्चभूतानि वै पुरा ।  
यथास्थानं स्थापयित्वा ब्रह्मबीजं पुनर्गृणन् ॥ ३-२१२ ॥  
  
अहङ्कारादिभिस्तत्त्वैः सहैव परमात्मनि ।  
जीवात्मानं समाकृष्य स्थापयित्वा हृदम्बुजे ॥ ३-२१३ ॥  
  
देवीरूपमथात्मानं चिन्तयेत् क्षणमूर्जितः ।  
  
  
अत्र वायुबीजादेः पञ्चाशद्वारजपेन पूरकादिकमुक्तम् ।  
(यामलादौ तु)  
  
नाभिदेशे च य। कारं धूम्रं वायुं विचिन्तयेत् ॥ ३-२१४ ॥  
  
तेनैव शोधयेल्लिङ्गतनुं षोडशमात्रया ।  
कर्मात्मकं चतुःषष्ट्या कुम्भयित्वा समाचरेत् ॥ ३-२१५ ॥  
  
द्वात्रिंशन्मात्रया दक्षे रेचनं तेन वा पुनः ।  
  
इति षोषशादिमात्राभिः पूरकादिकमुक्तमिति सङ्ख्याविकल्पो द्रष्टव्यः ।  
  
(सिद्धान्तसङ्ग्रहे)  
  
पुनरुत्पातयेद्देहं पवित्रं परमात्मनः ॥ ३-२१६ ॥  
  
परब्रह्मात्मिका विद्या प्रकृतिर्मातृका परा ।  
अजायत जगन्मातुराकाशं नभसोऽनिलः ॥ ३-२१७ ॥  
  
समीरणादभूद्वह्निर्वह्नेरापस्ततो मही ।  
स्वीयमेभ्योऽपि भूतेभ्यस्तेजोरूपं कलेवरम् ॥ ३-२१८ ॥  
  
देवताराधने योग्यमुत्पन्नमिति भावयेत् ।  
प्। १६८) भूतशुद्धिरियं प्रोक्ता महापापौघनाशिनी ॥ ३-२१९ ॥  
  
  
सङ्क्षिप्तप्रकारमाह (उड्डीशे)  
  
  
अथ वा कुण्डलीं देवीं पञ्चभूतादिना सह ।  
परमात्मनि संयोज्य तयोरैक्यं विभाव्य च ॥ ३-२२० ॥  
  
ध्यानयोगेन मनसा सोऽहंसोऽहं विभावयेत् ।  
  
  
क्वचिच्छक्तिविशेषे तु हंस इति बीजादिकं परशिवे संयोज्य सोऽहमितिमन्त्रेण स्वस्थानमानयेदित्युक्तम् । (मेरौ)  
  
  
भूतशुद्धिं विधायैवं प्राणस्थापनमाचरेत् ॥ ३-२२१ ॥  
  
(ज्ञानार्णवे)  
  
प्राणप्रतिष्ठया पश्चाज्जीवं देहे नियोजयेत् ।  
मुखवृत्तं समुच्चार्य हंसस्तु विपरीततः ॥ ३-२२२ ॥  
  
उद्धरेत् परमेशानि विद्येयं त्र्यक्षरी भवेत् ।  
  
प्राणप्रतिष्ठामन्त्रोऽयं सर्वकर्मणि साधयेत् ॥ ३-२२३ ॥  
  
(मेरुतन्त्रे)  
  
प्राणायामत्रयं कृत्वा मातृकान्यासमाचरेत् ।  
  
(फेत्कारिणीतन्त्रे)  
  
मन्त्रा मूकत्वमायान्ति विन्यासेन विना लिपेः ॥ ३-२२४ ॥  
सर्वमन्त्रप्रसिद्ध्यर्थं तस्मादादौ लिपिं न्यसेत् ।  
  
  
तत्रादावन्तर्मातृकान्यासः । (मेरुतन्त्रे)  
  
  
अथान्तर्मातृकान्यासं वक्ष्ये तं शुद्धिकारकम् ॥ ३-२२५ ॥  
यं कृत्वा योगिनां चित्तं पातके न प्रवर्त्तते ।  
  
मूलाधारध्वनिं श्रुत्वा प्रबुद्धा शक्तिकुण्डली ॥ ३-२२६ ॥  
ज्वलत्पावकसङ्काशा सूक्ष्मा तेजःस्वरूपिणी ।  
  
मूलाधाराच्छिरःपद्मं स्पृशन्ती विद्युदाकृतिः ॥ ३-२२७ ॥  
तया स्पृष्टशिरःपद्मादमृतौघस्वरूपिणः ।  
  
प्। १६९) निर्गतान्मातृकावर्णान् सुषुम्णावर्त्मना तनुम् ॥ ३-२२८ ॥  
स्थापयित्वा स्थितानेतानेवं ध्यात्वा प्रविन्यसेत् ।  
  
कण्ठे विशुद्धिचक्राख्यं पद्मं षोडशपत्रकम् ॥ ३-२२९ ॥  
उर्ध्वास्यं प्राग्दलात् तत्र संस्थिताः षोडश स्वराः ।  
  
एवं सञ्चिन्त्य तारादिं विन्दुयुक्तं नमोऽन्तकम् ॥ ३-२३० ॥  
वदेत् स्वरं च सर्वेषु वर्णेष्वप्येषु पद्धतिः ।  
  
हृदयेनाहतं चक्रं ध्यायेद्द्वादशपत्रकम् ॥ ३-२३१ ॥  
पूर्वपत्रान्तर्दलेषु प्राग्वत् कादीन् प्रविन्यसेत् ।  
  
मणिपूरं ततश्चक्रं चिन्तयेन्नाभिमण्डले ॥ ३-२३२ ॥  
दशपत्रं तत्र डादिवर्णान् प्राग्वद्विचिन्तयेत् ।  
  
स्वाधिष्ठानं लिङ्गमूले चक्रं षड्दलमुच्यते ॥ ३-२३३ ॥  
चिन्तयेद्बालिला।स्तत्र षड्वर्णानपि पूर्ववत् ।  
  
मूलाधाराभिधं चक्रं पद्माकृति चतुर्दलम् ॥ ३-२३४ ॥  
व। श। ष। स। तत्र चिन्त्यं पूर्वाशादिदलेषु च ।  
  
आज्ञाख्यचक्रं भूमध्ये द्विदलं कमलाकृति ॥ ३-२३५ ॥  
ह। क्ष। ध्यायेदयं कार्यो मनसा केवलेन तु ।  
  
स्वदेहेऽनामया कार्यः पुष्पेण सुरमूर्तिषु ॥ ३-२३६ ॥  
अनादित्वान्न ऋष्यादिर्ब्रह्मवद्ध्यानमस्य तु ।  
  
  
अथ बहिर्मातृकान्यासः । (शारदायाम्)  
  
  
ऋषिर्ब्रह्मा समुद्दिष्टो गायत्री छन्द ईरितम् ॥ ३-२३७ ॥  
सरस्वती समाख्याता देवता देशिकोत्तमैः ।  
  
अक्लीबह्रस्वदीर्घान्तगतैः षड्वर्गकैः क्रमात् ॥ ३-२३८ ॥  
षडङ्गानि विधेयानि जातियुक्तानि देशिकैः ।  
  
प्। १७०) (मेरुतन्त्रे)  
  
बहिर्न्यासमथो वक्ष्ये पूर्वोक्तब्रह्मरन्ध्रके ॥ ३-२३९ ॥  
वर्णारविन्दे सन्ध्यायेन्मातृकाख्यां सरस्वतीम् ॥ ३-२३९ एफ़् ॥  
  
  
ध्यानं तत्रैव ।  
  
  
पञ्चाशद्वर्णभेदैर्विहितवदनदोःपादयुक्कुक्षिवक्षो-  
देशां भास्वत्कपर्द्याकलितशशिकलामिन्दुकुन्दावदाताम् ।  
अक्षस्रक्कुम्भचिन्तालिखितकरतलां त्रीक्षणां पद्मसंस्था-  
मच्छाकल्पामतुच्छस्तनजघनभरां भारतीं तां नमामि ॥ ३-२४० ॥  
  
ललाटे मुखवृत्तेऽक्षिश्रवोनासासु गण्डयोः ।  
ओष्ठयोर्दन्तपङ्क्त्योश्च मूर्ध्नि वक्त्रे न्यसेत् स्वरान् ॥ ३-२४१ ॥  
  
बाह्वोः सन्धिषु साग्रेषु कचवर्गौ न्यसेत् सुधीः ।  
टतवर्गौ पदोस्तद्वत् पार्श्वयोः पृष्ठदेशतः ॥ ३-२४२ ॥  
  
नाभौ कुक्षौ पवर्गं च हृदंशककुदं ततः ।  
न्यस्य यादिचतुर्वर्णान् शादिषट्कं ततो न्यसेत् ॥ ३-२४३ ॥  
  
हृदादिकरयोरङ्घ्र्योर्जठरे वदने तथा ।  
न्यासस्त्वयं वर्णमात्राहीनपाठप्रपूरकः ॥ ३-२४४ ॥  
  
(शारदायाम्)  
  
न्यसेत् सर्गान्वितान् सृष्ट्या ध्यायेद्देवीं यथाविधि ।  
विन्दुयुक्तान् न्यसेत् तत्र संहृत्याप्रतिलोमतः ॥ ३-२४५ ॥  
  
(मेरुतन्त्रे)  
  
क्षमारभ्य अकारान्तो न्यासश्चेत् क्रियते यदि ।  
संहारन्यासनामा स्याद्विन्दुन्यास इतीरितः ॥ ३-२४६ ॥  
  
  
संहारक्रमेण ध्यानमाह ।  
  
  
अक्षस्रजं हरिणपोतमुदग्रटङ्कं  
विद्यां करैरविरतं दधतीं त्रिनेत्राम् ।  
प्। १७१) अर्धेन्दुमौलिमरुणामरविन्दसंस्थां  
वर्णेश्वरीं प्रणमत स्तनभारनम्राम् ॥ ३-२४७ ॥  
  
(शारदायाम्)  
  
सर्गविन्द्वन्तिकान् न्यस्य डार्णाद्यान् स्थितिवर्त्मना ।  
विद्यात् पूर्वोदितान् विद्वानृष्।यादीनङ्गसंयुतान् ॥ ३-२४८ ॥  
  
(मेरौ)  
  
विन्दुसर्गयुतान् डदिठान्तान् वर्णान् स्थितौ न्यसेत् ।  
पूर्वोक्ता एव मुन्याद्याः षडङ्गं ध्यानमुच्यते ॥ ३-२४९ ॥  
  
सिन्दूरकान्तिममिताभरणं त्रिनेत्रं  
विद्याक्षसूत्रमृगपोतवरान् दधानम् ।  
पार्श्वे स्थितां भगवतीमपि काञ्चनाभां  
ध्यायेत् कराब्जधृतपुस्तकवर्णमालाम् ॥ ३-२५० ॥  
  
न्यासाः कार्यास्तु वटुभिः स्थितिसंहारसृष्टयः ।  
संहारसृष्टिस्थितयोर्गृहस्थस्तु न्यसेत् क्रमात् ॥ ३-२५१ ॥  
  
वानप्रस्थाश्च यतयः सृष्टिस्थितिलयक्रमात् ।  
न्यासान् कुर्युरिति प्रोक्तः स्थितिन्यासः सविस्तरः ॥ ३-२५२ ॥  
  
  
अथ कलामातृकान्यासस्तत्रैव ।  
  
  
वक्ष्ये कलामातृकाया न्यासं तस्य ऋषिः स्मृतः ।  
प्रजापतिश्च गायत्री छन्दस्तस्यास्तु देवता ॥ ३-२५३ ॥  
  
सरस्वती मातृकाख्या नियोगोऽभीष्टतुष्ठये ।  
तारैः षडङ्गं कुर्वीत ह्रस्वदीर्घान्तरस्थितैः ॥ ३-२५४ ॥  
  
  
ध्यानमाह ।  
  
  
हस्तैः पद्मं रथाङ्गं गुणमथ हरिणं पुस्तकं वर्णमालां  
टङ्कं शुभ्रं कपालं दलममृतलसद्धेमकुम्भं वहन्तीम् ।  
प्। १७२) मुक्ताविद्युत्पयोदस्फटिकमणिजपाबन्धुरैः पञ्चवक्त्रै-  
स्त्र्यक्षैर्वक्षोजनम्रां सकलशशिनिभां शारदां तां नमामि ॥ ३-२५५ ॥  
  
ध्यात्वैवं तारपूर्वां तामकाराद्यां च मातृकाम् ।  
विन्दुयुक्तां ङेऽन्तकलानामाद्यां नमसान्विताम् ॥ ३-२५६ ॥  
  
पूर्वोक्तशुद्धमात्राणां न्यासस्थानेषु विन्यसेत् ।  
  
  
तारपूर्वामित्यादि । एतेन ॐ अन्निवृत्त्यै नम इत्यादयः प्रयोगाः सम्पन्नाः । कलानामान्याह ।  
  
  
निवृत्तिश्च प्रतिष्ठा च विद्या शान्तिस्तथेन्धिका ॥ ३-२५७ ॥  
  
दीपिता रेचिका चापि मोचिका च पराभिधा ।  
सूक्ष्मा सूक्ष्मामृता ज्ञानामृता चाप्यायनी ततः ॥ ३-२५८ ॥  
  
व्यापिनी व्योमरूपा चानन्ता सृष्टिः समृद्धिका ।  
स्मृतिर्मेधा ततः कान्तिर्लक्ष्मीर्द्युतिः स्थिरा स्थितिः ॥ ३-२५९ ॥  
  
सिद्धिर्जया पालिनी च शान्तिरीश्वरिका रतिः ।  
कामिका वरदा चान्या ह्रादिनी प्रीतिसंयुता ॥ ३-२६० ॥  
  
दीर्घा तीक्ष्णा तथा रौद्री भया निद्रा च तन्द्रिका ।  
क्षुधा स्यात् क्रोधिनी पश्चात् क्रियोत्कारी समृत्युका ॥ ३-२६१ ॥  
  
पीता श्वेतारुणा पश्चादसितानन्तयान्विता ।  
उल्का कलामातृकैवं स्थानेऽकारादिके न्यसेत् ॥ ३-२६२ ॥  
  
  
कलानामुत्पत्तिस्थानमाह ।  
  
  
तत्र नादात्मनो जाताः स्वरजास्तु सदाशिवात् ।  
अक्षमालां पुस्तकं च पाशं चापि कपालकम् ॥ ३-२६३ ॥  
  
हस्तैर्दधत्यः श्वेताभाः श्वेताभरणभूषणाः ।  
अकाराद्ब्रह्मणो जाताः कचवर्गकला दश ॥ ३-२६४ ॥  
  
पीता अक्षस्रजं पद्ममभयं च कमण्डलुम् ।  
प्। १७३) हस्तैर्दधत्यो ध्येयास्ताः पीतगन्धानुलेपनाः ॥ ३-२६५ ॥  
  
विष्णोरुकारात् सञ्जाताष्टतवर्गकला दश ।  
श्यामा अभयशङ्खारिवरहस्ताः समीरिताः ॥ ३-२६६ ॥  
  
मकाराद्रुद्रतो जाताः पयवर्गकला नव ।  
शरच्चन्द्रनिभा हस्तैरभयं शूलमेव च ॥ ३-२६७ ॥  
  
कपालं च वरं ध्येया दधत्य इति साधकैः ।  
शाकारादिकपञ्चानामीश्वराद्विन्दुतोऽभवन् ॥ ३-२६८ ॥  
  
अभयं हरिणं टङ्कं वरं च करपल्लवैः ।  
दधत्यो रक्तवर्णाश्च ध्येया न्यासे कलात्मके ॥ ३-२६९ ॥  
  
  
अथ केशवादिमातृकान्यास उक्तस्तत्रैव ।  
  
  
केशवादिमातृकायाः साध्यनारायणो मुनिः ।  
अमृतादा तु गायत्री छन्दो लक्ष्मीहरिः सुरः ॥ ३-२७० ॥  
  
द्विरुक्तैः शक्तिश्रीकामैः षडङ्गानि समाचरेत् ।  
  
  
शक्तिर्लज्जा ।  
ध्यानमाह ।  
  
  
शङ्खचक्रगदापद्मकुम्भादर्शाब्जपुस्तकम् ॥ ३-२७१ ॥  
  
बिभ्रतं मेघचपलावर्णं लक्ष्मीहरिं भजे ।  
शक्तयस्तु निजाङ्केषु निषण्णाः सस्मिताननाः ॥ ३-२७२ ॥  
  
एवं ध्यात्वा न्यसेच्छक्तिश्रीकामपुटिताक्षरम् ।  
तारादिहृदयान्ताश्च केशवाद्यास्तु शक्तयः ॥ ३-२७३ ॥  
  
भ्यान्ता नमोऽन्ता उच्चार्याः स्थानेऽकारादिके न्यसेत् ।  
  
  
भ्यान्तामिति तान्त्रिकत्वात् साधुः । अयं च सङ्क्षिप्तप्रकारः । अगस्त्यसंहितादौ तु चतुर्थ्येकवचनान्तयोर्नाम्नोः पृथगुच्चार उक्त । केशवाय च कीर्त्त्यै चेत्यादि वैष्णवीकल्पे ।  
(मेरुतन्त्रे)  
  
  
तारमायारमाकामानुक्त्वा वर्णान् समुच्चरेत् ॥ ३-२७४ ॥  
  
भ्यामन्तौ च तथा देव्यै शक्त्यादित्रितयं पुनः ।  
प्। १७४) हृदयान्तं समुच्चार्य ललाटादिषु विन्यसेत् ॥ ३-२७५ ॥  
  
  
क्व चित् तु देवतानामान्ते पुनः शक्त्यादिबीजोच्चारो नोक्तः ।  
(वैष्वक्सेन्यां तु )  
  
  
तारादिर्मन्मथादिर्वा रमादिर्वा भवेदियम् ।  
  
  
इति प्रणवादीनां विकल्प उक्तः ।  
(शारदायां तु)  
  
  
स्मराद्यां मातृकां न्यस्य केशवादिनमोन्विताम् ॥ ३-२७६ ॥  
  
सधातुप्राणशक्त्यात्मयुक्त्यादिषु वैष्णवः ।  
  
  
इति कामबीजमात्रमुपात्तम् ।  
  
  
कलामात्रा तु शाक्तानां नित्योऽयं विष्णुसेविनाम् ॥ ३-२७७ ॥  
  
  
केशवादिनामान्याह ।  
  
  
केशवः कीर्तिसंयुक्तः कान्तिर्नारायणान्विता ।  
माधवस्तुष्टिसंयुक्तो गोविन्दः पुष्टिसंयुतः ॥ ३-२७८ ॥  
  
विष्णुश्च धृतिसंयुक्तः शान्तियुङ्मधुसूदनः ।  
त्रिविक्रमः क्रियायुक्तो वामनो दययान्वितः ॥ ३-२७९ ॥  
  
श्रीधरो मेधया युक्तो हृषीकेशस्तु हर्षया ।  
पद्मनाभयुता श्रद्धा लज्जा दामोदरान्विता ॥ ३-२८० ॥  
  
वासुदेवश्च लक्ष्मीयुक् सङ्कर्षणसरस्वती ।  
प्रद्युम्नः प्रीतिसंयुक्तोऽनिरुद्धो रतिसंयुतः ॥ ३-२८१ ॥  
  
चक्री जया गदी दुर्गा शार्ङ्गी तु प्रभयान्वितः ।  
खड्गी तु सत्यया युक्तः शङ्खी च चण्डया युतः ॥ ३-२८२ ॥  
  
हली च वाण्या संयुक्तो विलाशिन्याथ मौशली ।  
शूली च जयया युक्तः पाशी विरजयान्वितः ॥ ३-२८३ ॥  
  
अङ्कुशी विश्वया युक्तो मुकुन्दो विनदान्वितः ।  
प्। १७५) नन्दजस्तु सुदयया नन्दी स्मृत्या समन्वितः ॥ ३-२८४ ॥  
  
नर ऋद्ध्या नरकजित् समृद्ध्या शुद्धियुग्घहरिः ।  
कृष्णो बुद्ध्या भुक्त्या सत्यो मतियुक् शाश्वतः स्मृतः ॥ ३-२८५ ॥  
  
शौरिक्षमे शूरदमे जनार्दन उमान्वितः ।  
भूधरः क्लेदिनीयुक्तो विश्वमूर्तिश्च क्लिन्नया ॥ ३-२८६ ॥  
  
वैकुण्ठो वसुधायुक्तो वसुदापुरुषोत्तमौ ।  
बली तु परया युक्तो बलानुजपरायणे ॥ ३-२८७ ॥  
  
बालसूक्ष्मे वृषघ्नश्च सन्ध्यायुक् प्रज्ञया वृषः ।  
हंसः प्रभासमायुक्तो वराहो निशयान्वितः ॥ ३-२८८ ॥  
  
विमलो मेधया युक्तो नृसिंहो विद्युता युतः ।  
केशवाद्या मातृकोक्ता यादियोगश्च पूर्ववत् ॥ ३-२८९ ॥  
  
  
अस्य प्रयोगस्तु । ॐ ह्री। श्री। क्ली। अं केशवकीर्तिभ्यां ह्री। श्री। क्ली। नम इत्यादि । यादियोग इति । ॐ ह्री। श्री। क्ली। यं त्वगात्मभ्यां वसुदापुरुषोत्तमाभ्यां ह्री। श्री। क्ली। नम इत्यादिक्रमेण यकारादिषु त्वगादियोग इत्यर्थः ।  
	अथ श्रीकण्ठादिमातृकान्यासस्तत्रैव ।  
  
  
अथ शैवहिता वक्ष्ये श्रीकण्ठादिकमातृकाः ।  
मुनिः स्याद्दक्षिणामूर्तिर्गायत्री छन्द ईरितम् ॥ ३-२९० ॥  
  
अर्धाद्रिजो हरो देवो नियोगः सर्वसिद्धये ।  
हलो बीजानि गुह्ये तु पादयोः स्वरशक्तयः ॥ ३-२९१ ॥  
  
ह्रस्वदीर्घान्तरे कृत्वा प्राग्वद्वर्गान् हसैरयम् ।  
षड्दीर्घसंयुतैः कृत्वा षडङ्गानि न्यसेत् तनौ ॥ ३-२९२ ॥  
  
  
प्। १७६) ह्रस्वदीर्घान्तर इति । अ। क। ख। ग। घ। ङ। आ। ह्सामित्यादिभिः षडङ्गं कुर्यादित्यर्थः ।   
ध्यानमाह ।  
  
  
बन्धूककाञ्चननिभं रुचिराक्षमालां  
पाशाङ्कुशौ च वरदं निजबाहुदण्डैः ।  
बिभ्राणमिन्दुशकलाभरणं त्रिनेत्रम्-  
अर्धाम्बिकेशमनिशं वपुराश्रयामः ॥ ३-२९३ ॥  
  
ह्सौ। च मातृकामुक्त्वा देवान्ते चेशमच्चरेत् ।  
ङेन्तं ङेन्ताम् अ तच्छक्तिं नमोन्तान् मातृकास्थले ॥ ३-२९४ ॥  
  
त्वगसृङ्मांसमेदोस्थिमज्जाशुक्राण्यसून् वदेत् ।  
शक्तिं क्रोधं तथात्मानं ङेन्तं यादिदशस्वपि ॥ ३-२९५ ॥  
  
  
ह्सौ। अ। श्रीकण्ठेशाय पूर्णोदर्यै नम इति प्रयोगः ।  
त्वगिति । ह्सौ। य। त्वगात्मने बालीशाय सुमुख्यै नम इत्येवं यादिदशवर्णेषु त्वगादियोगः कर्तव्यः इत्यर्थः ।  
  
शिवशक्तिनामान्याह ।  
  
  
श्रीकण्ठपूर्णोदर्यौ चानन्तो विरजयान्वितः ।  
सूक्ष्मेशः शाल्मलीयुक्तो लोलाक्षीयुक् त्रिमूर्तिकः ॥ ३-२९६ ॥  
  
अमरेशो वर्तुलाक्ष्या चार्घीशो दीर्घघोणया ।  
भारमूर्ति दीर्घमुख्या तिथीशो गोमुखीयुतः ॥ ३-२९७ ॥  
  
स्थाण्वीशो दीर्घजिह्वायुग्घरः कुण्डोदरीयुतः ।  
ऊर्ध्वकेश्या च झिण्टीशो भौतिको विकृतास्यया ॥ ३-२९८ ॥  
  
सद्योजातो ज्वालमुख्यानुग्रहोल्कामुखीयुतः ।  
अक्रूरे श्रीमुखी महासेनो विद्यामुखीयुतः ॥ ३-२९९ ॥  
  
प्। १७७) क्रोधीशश्च महाकाल्या चण्डेशेन सरस्वती ।  
पञ्चान्तके सर्वसिद्धिर्गौर्या युक्तः प्रकीर्तितः ॥ ३-३०० ॥  
  
शिवोत्तमेशो विन्यस्यो युक्तस्त्रैलोक्यविद्यया ।  
एकरुद्रो मन्त्रशक्त्या कूर्मेशश्चाष्टशक्तियुक् ॥ ३-३०१ ॥  
  
एकनेत्रो भूतिमात्रायुक्तोऽथ चतुराननः ।  
लम्बोदर्या युतः प्रोक्तस्त्वजेशो द्राविणीयुतः ॥ ३-३०२ ॥  
  
सर्वेशो नागरीयुक्तः सोमेशः खेचरीयुतः ।  
लाङ्गलीशश्च मञ्जर्या दारुकेशेन रूपिणी ॥ ३-३०३ ॥  
  
वीरिण्या त्वर्धनारीशो ह्युमाकान्तः पुनर्युतः ।  
काकोदर्या तथाषाढी पूतनायुक्त ईरितः ॥ ३-३०४ ॥  
  
दण्डीशो भद्रकालीयुगद्रीशो योगिनीयुतः ।  
मीनेशः शङ्खिनीयुक्तो मेषेशस्तर्जनीयुतः ॥ ३-३०५ ॥  
  
लोहितः कालरात्र्या च शिखीशः कूर्दिनीयुतः ।  
छगलण्डः कपर्दिन्या द्विरण्डेशश्च वज्रया ॥ ३-३०६ ॥  
  
महाकालो जयायुक्तो बालीशः सुमुखीयुतः ।  
भुजङ्गो रेवतीयुक्तः पिनाकी माधवीयुतः ॥ ३-३०७ ॥  
  
खड्गीशो वारुणीयुक्तो वकेशो वायवीयुतः ।  
श्वेतो रक्षोवधारिण्या भृगुः सहजया युतः ॥ ३-३०८ ॥  
  
नकुलीशश्च लक्ष्मीयुक् शिवेशो व्यापिनीयुतः ।  
संवर्तको महामायायुक्त एतास्तु मातृकाः ॥ ३-३०९ ॥  
  
प्। १७८) श्रीकण्ठाद्या य ईशान्तस्तत्र नेशं प्रयोजयेत् ।  
  
  
य इति । य ईशान्तो भवति तदन्ते पुनरीशपदं न देयमित्यर्थः । एतेन श्रीकण्ठादिनामान्ते ईशपददानमावश्यकमित्यनुज्ञातम् ।  
  
	तथा ।  
  
  
सर्वेरुद्राः स्मृतारक्ता धृतशूलकपालकाः ॥ ३-३१० ॥  
  
शक्तयो रुद्रपीठस्थाः सिन्दूरारुणविग्रहाः ।  
रक्तोत्पलकपालाभ्यामलङ्कृतकराम्बुजाः ॥ ३-३११ ॥  
  
  
अथ भुवनेश्वरीमातृकान्यासमाह तत्रैव ।  
  
  
येनोपास्या महाविद्या दश तस्याधिकारिताः ।  
भुवनेशीबीजपूर्वमातृकान्यासने सुराः ॥ ३-३१२ ॥  
  
ऋषिः शक्तिस्तु गायत्री छन्दः स्यान्मातृकामयी ।  
भुवनेशी देवथाथ नियोगः स्वेष्टसिद्धये ॥ ३-३१३ ॥  
  
ह्रस्वदीर्घान्तरगतैः षड्वर्गैर्दीर्घसंयुतैः ।  
प्राग्वद्धरैः षडङ्गं स्यादङ्गुष्ठादि तथैव च ॥ ३-३१४ ॥  
  
  
हरैरिति । आकारादिषड्दीर्घस्वरयुक्तैर्हकाररकरैरित्यर्थः । प्रयोगस्तु । अ। क। ख। ग। घ। ङ। आ। ह्रा। हृदयाय नम इत्यादि ।  
  
ध्यानमाह ।  
  
  
उद्यत्कोटिदिवाकरप्रतिनिभा तुङ्गोरुपीनस्तनी  
बद्धार्धेन्दुकिरीटहाररसनामञ्जीरसंशोभिता ।  
बिभ्राणा करपङ्कजैर्जपवटीं पाशाङ्कुशौ पुस्तकं  
दिश्यान्नो जगदीश्वरी त्रिनयना पद्मे निषण्णा सुखम् ॥ ३-३१५ ॥  
  
लज्जाबीजं पूर्वमुक्त्वा मातृकान्यास एव हि ।  
भुवनेशीमातृकाणां न्यासकैर्यत्र साधने ॥ ३-३१६ ॥  
  
  
अथ लक्ष्मीमातृकान्यासस्तत्रैव ।  
  
  
श्रीबीजपूर्वकः कार्यो लक्ष्मीकामैर्गृहस्थितैः ।  
प्। १७९) ऋषिर्भृगुश्च गायत्री छन्दो मातृस्वरुपिणी ॥ ३-३१७ ॥  
  
लक्ष्मीस्तु देवता प्रोक्ता हरस्थाने शरौ कुरु ।  
न्यासार्थं तु षडङ्गादेः शेषं श्रीबीजपूर्वकम् ॥ ३-३१८ ॥  
  
  
हरस्थाने शरौ इति । भुवनेशीमातृकोक्तहकाररकारयोः स्थाने शकाररकरौ दद्यादित्यर्थः । तेन ह्रामित्यादेः स्थाने श्रामित्यादि सिध्यति ।  
  
	ध्यानमाह ।  
  
  
विद्युद्दामसमप्रभां हिमगिरिप्रख्यैश्चतुर्भिर्गजैः  
शुण्डादण्डसमुद्धृतामृतघटैरासिञ्च्यमानामिमाम् ।  
बिभ्राणां करपङ्कजैर्जपवटीं पद्मद्वयं पुस्तकं  
भास्वद्रत्नसमुज्ज्वलां कुचनतां ध्यायेज्जगत्स्वामिनीम् ॥ ३-३१९ ॥  
  
  
अथ सम्मोहनमातृकान्यासस्तत्रैव ।  
  
  
कामनामात्रसिध्यर्थं कामबीजादि पूर्ववत् ।  
कुर्याच्च मातृकान्यासं मुनिः सम्मोहनो मतः ॥ ३-३२० ॥  
  
गायत्री छन्द उद्दिष्टं देवता मातृकामयी ।  
सम्मोहिनी नाम देवी पूर्वयुक्त्या षडङ्गकम् ॥ ३-३२१ ॥  
  
  
पूर्वयुक्तेति । लक्ष्मीमातृकोक्तयुक्त्या सम्मोहनमातृकायाः कामबीजपूर्वकत्वेन हकाररकारयोः स्थाने संयुक्तककारलकारौ दत्वा षडङ्गन्यासः कार्य इत्यर्थः ।  
  
ध्यानमाह ।  
  
  
बालार्ककोटिरुचिरां स्फटिकाक्षमालां  
कोदण्डमिक्षुजनितस्मरपञ्चबाणाम् ।  
विद्यां च हस्तकमलैर्दधतीं त्रिनेत्रां  
ध्यायेत् समस्तजननीं नवचन्द्रचूडाम् ॥ ३-३२२ ॥  
  
  
सम्मोहनमातृकान्तरमाह ।  
  
  
शक्तिश्रीकामबीजादिमातृकान्यासतो नृणाम् ।  
शत्रुत्वाद्या मन्त्रदोषा नश्यन्ति बहुवर्णजाः ॥ ३-३२३ ॥  
  
महासम्मोहन ऋषिर्गायत्री छन्द ईरितम् ।  
प्। १८०) सम्मोहिनी नाम देवी न्यासः प्राङ्मातृकासमः ॥ ३-३२४ ॥  
  
  
ध्यानं यथा ।  
  
  
ध्यायेयमक्षवलयेक्षुशराशपाशां  
पद्मद्वयाङ्कुशशरां नवपुस्तकं च ।  
आब्रिभ्रतीं निजभुजैररुणां कुचार्त्तां  
सम्मोहिनीं त्रिनयनां नवचन्द्रचूडाम् ॥ ३-३२५ ॥  
  
  
अथ गणेशमातृकान्यासस्तत्रैव ।  
  
  
सर्वविघ्ननिरासार्थमवश्यं न्यासमाचरेत् ।  
गणेशमातृकायास्तु मुनिर्गणक ईरितः ॥ ३-३२६ ॥  
  
निवृद्गायत्रिका छन्दो देवः शक्तिविनायकः ।  
स्मृत्या दीर्घाढ्यया त्वङ्गं कृत्वा ध्यायेद्गजाननम् ॥ ३-३२७ ॥  
  
  
स्मृतिर्गकारः ।  
ध्यानं यथा ।  
  
  
शूलाङ्कुशवराभीतिपाणिं रक्ताब्जहस्तया ।  
प्रिययालिङ्गितं रक्तं त्रिनेत्रं गणपं भजे ॥ ३-३२८ ॥  
एवं ध्यात्वा न्यसेत् स्वीयबीजपूर्वाक्षरान्वितम् ॥ ३-३२८एफ़् ॥  
  
  
स्वीयेति । स्वीयबीजं गमिति बीजं पूर्वं येषां तादृशानि यान्यक्षराणि अकारादीनि तैरन्वितं यथा भवति तथा वक्ष्यमाणशक्तिसंयुक्तान् वक्ष्यमाणगणेशान् न्यसेदित्यर्थः ।  
तथा ।  
  
  
विघ्नेशो ह्रीसमायुक्तो विघ्नराजः श्रिया युतः ।  
विनायकः पुष्टियुक्तः शान्तियुक्तः शिवोत्तमः ॥ ३-३२९ ॥  
  
विघ्नकृत् स्वस्तिसंयुक्तो विघ्नहर्त्त्रा सरस्वती ।  
गणस्तु स्वाहया युक्त एकदन्तस्तु मेधया ॥ ३-३३० ॥  
  
द्विदन्तः कान्तिसंयुक्तो गजवक्त्रेण कामिनी ।  
निरञ्जनो मोहिनीयुक् कपर्दी तु नदीयुतः ॥ ३-३३१ ॥  
  
प्। १८१) दीर्घजिह्वः पार्वतीयुक् ज्वालिन्या शङ्कुकर्णकः ।  
वृषध्वजो नन्दया युक् सुयशागणनायकौ ॥ ३-३३२ ॥  
  
गजेन्द्रः कामरूपिण्या शूर्पकर्णस्तथोमया ।  
त्रिलोचनस्तेजोवत्या लम्बोदरस्तु सत्यया ॥ ३-३३३ ॥  
  
महानन्दश्च विघ्नेश्या चतुर्मूर्तिः सुरूपया ।  
सदाशिवः कामदायुगामोदो मदजिह्वया ॥ ३-३३४ ॥  
  
दुर्मुखो भूतिसंयुक्तः सुमुखो भौतिकायुतः ।  
प्रमोदः सितया युक्त एकपादो रमायुतः ॥ ३-३३५ ॥  
  
द्विजिह्वो महिषीयुक्तः शूरस्यापि भुजङ्गिनी ।  
वीरोऽपि कर्णया युक्तः षण्मुखो भृकुटीयुतः ॥ ३-३३६ ॥  
  
वरदो लज्जया वामदेवः स्याद्दीर्घघोणया ।  
धनुर्धरावक्रतुण्डौ द्विरण्डो यामिनीयुतः ॥ ३-३३७ ॥  
  
सेनानी रात्रिसंयुक्तः कामान्धो ग्रामणीयुतः ।  
मत्तः शशिप्रभायुक्तो विमले लोललोचना ॥ ३-३३८ ॥  
  
मत्तवाहनचाञ्चल्ये जटी दीप्तिसमन्वितः ।  
मुण्डी सुभगया युक्तः खड्गी दुर्भगया तथा ॥ ३-३३९ ॥  
  
वरेण्यश्च शिवायुक्तो भगीयुग्वृषकेतनः ।  
भक्तिप्रियो भगिन्या तु गणेशो भोगिनीयुतः ॥ ३-३४० ॥  
  
मेघनादः सुभगया व्यापी स्यात् कालरात्रियुक् ।  
गणेश्वरः कालिकेति प्रोक्ता विघ्नेशमातृका ॥ ३-३४१ ॥  
  
त्वगादियोगो यादीनां पूर्ववत् परिकीर्तितः ।  
  
  
(निबन्धे)  
  
  
ओमाद्यन्ते नमोन्तो वा सविन्दुर्विन्दुवर्जितः ॥ ३-३४२ ॥  
  
पञ्चाशद्वर्णविन्यासः क्रमादुक्तो मनीषिभिः ।  
प्। १८२) चतुर्धा मातृका प्रोक्ता केवला विन्दुसंयुता ॥ ३-३४३ ॥  
  
सविसर्गा सोभया च रहस्यं शृणु कथ्यते ।  
विद्याकरी केवला च सोभया भुक्तिदायिनी ॥ ३-३४४ ॥  
  
सविसर्गा पुत्रदात्री सविन्दुर्वित्तदायिनी ।  
  
  
(कुलावतारे)  
  
  
मायालक्ष्मीबीजपूर्वो वाग्भवाद्योऽथ वा पुनः ॥ ३-३४५ ॥  
  
त्रिताराद्यो रमाद्यो वा न्यस्तव्यः साधकोत्तमैः ।  
  
  
त्रितारश्च ।  
  
  
वाग्भवं कामराजं च श्रीबीजं च त्रितारकम् ॥ ३-३४६ ॥  
  
शक्तिश्रीकामबीजं वा त्रितारं मुनयो विदुः ।  
  
  
इति तन्त्रान्तरे प्रोक्तम् ।  
बीजकोशे तु ।  
  
  
वाग्भवं भुवनेशानि श्रीबीजं च त्रितारकम्- इत्युक्तम् ॥ ३-३४७ ॥  
  
  
(सिद्धान्तसारे)  
  
  
वाग्भवाद्या वाक्प्रदा स्यात् त्रिताराद्या तु कामदा ।  
श्रीबीजाद्या महैश्वर्यदायिनी मातृका स्मृता ॥ ३-३४८ ॥  
  
  
(वीरचूडामणौ)  
  
  
मातृकात्रितयं कुर्यात् सृष्टिसंहारकस्थितिम् ।  
न्यासं कुर्यान्महेशानि कल्पोक्तं च विशेषतः ॥ ३-३४९ ॥  
  
  
(कुलावतारे)  
  
  
सृष्टेस्तु सुतपुष्ट्यादि स्थितेस्तत्पालनं भवेत् ।  
संहृतेर्दोषसंहारं तस्मात् त्रितयमाचरेत् ॥ ३-३५० ॥  
  
  
(सिद्धान्तसारे)  
  
  
सर्गे सर्गान्वितान् न्यस्येत् संहृतौ च सविन्दुकान् ।  
डादिठान्तान् न्यसेद्वर्णान् स्थितौ तदुभयान्वितान् ॥ ३-३५१ ॥  
  
  
प्। १८३) (त्रिशक्तिरत्ने तु)  
  
  
अकथादित्रिभेदेन विभज्य मनुवल्लिपिम् ।  
कवर्गं प्रथमं न्यस्येदवर्गं च ततः परम् ॥ ३-३५२ ॥  
  
तवर्गं विन्यसेत् पश्चात् स्थितिरेषा प्रकीर्तिता- इत्युक्तम् ।  
  
  
मातृकान्यासमुद्रा उक्तास्तन्त्रान्तरे ।  
  
  
ललाटेऽनामिकामध्ये न्यसेच्च मुखवृत्तके ॥ ३-३५३ ॥  
  
तर्जनीमध्यमानामा विन्यसेच्चैव नेत्रयोः ।  
तर्जन्यनामे संयोज्य न्यसेत् साधकसत्तमः ॥ ३-३५४ ॥  
  
अङ्गुष्ठं कर्णयोर्न्यस्य कनिष्ठाङ्गुष्ठकौ नसोः ।  
मध्यमां गण्डयोर्न्यस्य मध्यमामोष्ठयोर्न्यसेत् ॥ ३-३५५ ॥  
  
अनामां दन्तयोर्न्यस्य मध्यमामुत्तमाङ्गके ।  
मुखेऽनामां मध्यमां च हस्ते पादे च पार्श्वयोः ॥ ३-३५६ ॥  
  
कनिष्ठानामिकामध्या न्यस्तव्याः पृष्ठतस्तथा ।  
ताः साङ्गुष्ठा नाभिदेशे सर्वाः कुक्षौ च विन्यसेत् ॥ ३-३५७ ॥  
  
हृदये साधकः सर्वमंसयोश्च ककुत्स्थले ।  
हृत्पूर्वहस्तपत्कुक्षिमुखेषु तलमेव च ॥ ३-३५८ ॥  
  
एतास्तु मातृकामुद्राः क्रमेण परिकीर्तिताः ।  
अज्ञात्वा विन्यसेद्यस्तु न्यासः स्यात् तस्य निष्फलः ॥ ३-३५९ ॥  
  
  
(मन्त्रतन्त्रप्रकाशे)  
  
  
पुष्पैरनामया वापि मनसा वा न्यसेदसून् ।  
  
  
अनामयेत्यस्य साङ्गुष्ठयेति ।  
  
  
अङ्गुष्ठानामिकाभ्यां तु न्यासः सर्वत्र सम्मतः ॥ ३-३६० ॥  
  
  
इति (पद्यवाहिनी) वचनात् ।  
  
तेन च । पुष्पैर्देवतामूर्तौ अङ्गुष्ठानामिकाभ्यां स्वदेहे मनसा मूलाधारादिषु न्यासो बोध्यः । इदं च ऋष्यादिकरषडङ्गन्यासबहिर्मातृकादिव्यतिरिक्तेषु तत्र मुद्रान्तराभिधानात् ।  
  
प्। १८४) (डामरे)  
  
  
कृत्वा तु मातृकान्यासं न्यासानन्यान् समाचरेत् ।  
मूलमन्त्रस्य ऋष्यादिकराङ्गादि ततो न्यसेत् ॥ ३-३६१ ॥  
  
  
(योगिनीतन्त्रे)  
  
  
ऋष्यादीन् विन्यसेद्देवि चतुर्थीहृदयान्तकान् ।  
  
  
(बृहन्मत्स्यसूक्ते)  
  
  
ऋषिन्यासो मूर्ध्नि देशे छन्दस्तु मुखपङ्कजे ॥ ३-३६२ ॥  
  
देवता हृदये चैव बीजं तु गुह्यदेशके ।  
शक्तिं च पादयोश्चैव सर्वाङ्गे कीलकं न्यसेत् ॥ ३-३६३ ॥  
  
  
(मेरुतन्त्रे)  
  
  
ऋषेर्गुरुत्वाच्छिरसि वर्णत्वाच्छन्दसो मुखे ।  
धारणं प्रोच्यते चित्ते ज्ञेयत्वाद्देवता हृदि ॥ ३-३६४ ॥  
  
  
ऋषिस्तु ।  
  
  
महेश्वरमुखाज्ज्ञात्वा यः साक्षात् तपसा मनुम् ।  
संसाधयति शुद्धात्मा स तस्य ऋषिरीरितः ॥ ३-३६५ ॥  
  
  
इति (कालानलतन्त्रे) प्रोक्तम् ।  
(तथा)  
  
  
गुरुत्वान्मस्तके चास्य न्यासश्च परिकीर्तितः ।  
  
  
(मेरुतन्त्रे)  
  
  
ऋ-गताविति धातोस्तु ऋवर्णः प्रापको मतः ॥ ३-३६६ ॥  
  
षिवर्णार्थस्तु विज्ञानमतस्तत्प्रापकस्तु सः ।  
  
  
(बृहन्मत्स्यसूक्ते)  
  
  
सर्वेषां मन्त्रतत्त्वानां छादनाच्छन्द उच्यते ॥ ३-३६७ ॥  
  
अक्षरत्वात् पदत्वाच्च मुखे छन्दः समीरितम् ।  
ऋषिच्छन्दोऽपरिज्ञानान्न मन्त्रफलभाग्भवेत् ॥ ३-३६८ ॥  
  
दौर्बल्यं चापि मन्त्राणां विनियोगमजानताम् ।  
  
  
प्। १८५) ऋष्यादिन्यासमुद्रा उक्तास्तन्त्रान्तरे ।  
  
  
ऋषिच्छन्दोदेवतानां न्यासे चाङ्गुलयः स्मृताः ॥ ३-३६९ ॥  
  
चतस्रोऽङ्गुष्ठरहिताः शक्त्यन्तं विन्यसेत् ततः ।  
कीलकं व्यस्तहस्ताभ्यां सर्वाङ्गे साधकाग्रणीः ॥ ३-३७० ॥  
  
  
अर्थाङ्गमुद्रास्तत्रैव ।  
  
  
हृदये मध्यमानामातर्जनीभिर्न्यसेद्बुधः ।  
मध्यमातर्जनीभ्यां च शिरसि न्यासमाचरेत् ॥ ३-३७१ ॥  
  
अङ्गुष्ठेन शिखायां च दशभिः कवचे न्यसेत् ।  
नेत्रेषु तिसृभिश्च स्यादस्त्रमूर्ध्वोर्ध्वगं त्रिशः ॥ ३-३७२ ॥  
  
मध्यमातर्जनीभ्यां स्यादङ्गमुद्राः स्मृता इमाः ।  
  
  
षडङ्गार्थमाह ।  
  
  
हृदयायेति शब्देन हृत्स्थो देवः सविग्रहः ॥ ३-३७३ ॥  
  
उच्यते नम इत्यस्य ज्ञानं तद्विषयं परम् ।  
शिरःशब्दो देवताया उत्कृष्टत्वाभिधायकः ॥ ३-३७४ ॥  
  
स्वाहेति विषयाः सर्वे देवतायां समर्पिताः ।  
शिखायै तत्स्वरूपत्वं वषड्वापि तदुच्यते ॥ ३-३७५ ॥  
  
देवताया व्यापकत्वं कवचायाभिधीयते ।  
हुमिति व्यापकं तेजो देवतायाः प्रकाश्यते ॥ ३-३७६ ॥  
  
नेत्रशब्देन देवस्य नित्यज्ञानं प्रकाश्यते ।  
वौषडिति तदेवोक्तमस्त्रशब्देन वारणम् ॥ ३-३७७ ॥  
  
अनिष्टस्य फट्शब्देन दाहकं तेज उच्यते ।  
ज्ञात्वैवमङ्गमन्त्रार्थमङ्गन्यासं करोति यः ॥ ३-३७८ ॥  
  
करगास्तस्य सर्वार्था पूज्यते त्रिदशैरपि ।  
  
  
(मेरुतन्त्रे)  
  
  
क्रीडार्थकाद्दिवो धातोः सम्पूर्णं देवतापदम् ॥ ३-३७९ ॥  
  
प्। १८६) साधकाय ददातीति देवता परिकीर्तिता ।  
रज्यमानो हृदात्मानं हृदयेऽस्ति चिदात्मकः ॥ ३-३८० ॥  
  
तस्मात् तत्र नमस्कुर्यान्मुख्याङ्गुष्ठेन संस्पृशेत् ।  
स्वाहया क्रियते सम्यग्विषयाहरणं यतः ॥ ३-३८१ ॥  
  
अनामातर्जनीभ्यां तैराकृष्टैः कं निषेव्यते ।  
शिखा महो वषड्वाङ्गं शिखयात्मतनुग्रहः ॥ ३-३८२ ॥  
  
यस्मात् तस्माद्वषडिति क्रियतेऽङ्गुलमध्यया ।  
ग्रहणार्थ-कवच्-धातुर्हु। मन्त्रेण स गृह्यते ॥ ३-३८३ ॥  
  
शरीरेऽतस्तु कवचं तर्जन्यानामयापि तत् ।  
यथार्थज्ञानकृद्वौषट् तन्नेत्राभ्यां प्रजायते ॥ ३-३८४ ॥  
  
तस्मादुक्तं तत्र वौषट् तर्जन्याद्यैस्तु तत् स्मृतम् ।  
एकाक्षत्वात् कुबेरादिदैवते ङेऽन्तमुच्चरेत् ॥ ३-३८५ ॥  
  
भ्यान्तं विष्ण्वादिके रुद्रादौ तु नेत्रत्रयात्मकम् ।  
आध्यात्मिकादिरूपं यत् साधकस्य विनाशयेत् ॥ ३-३८६ ॥  
  
अविद्याजातमस्त्रं तत् फट्तालाभ्यां प्रपञ्च्यते ।  
  
  
(यामले)  
  
  
न्यसेदङ्गुष्ठमुख्येषु जातिभिर्नमसाथ वा ॥ ३-३८७ ॥  
  
हृदादिषु षडङ्गेषु जातिषट्केन विन्यसेत् ।  
नमः स्वाहा वषट् हु। वौषट् फडेताश्च जातयः ॥ ३-३८८ ॥  
  
  
अन्यत्रापि ।  
  
  
जातिषट्कमिति प्रोक्तं हृदाद्यस्त्रान्तसंयुतम् ।  
  
  
तथा च (शारदायाम्)  
  
  
हृदयादिषु विन्यस्येदङ्गमन्त्रा।स्ततः सुधीः ॥ ३-३८९ ॥  
  
हृदयाय नमः पूर्वं शिरसे वह्निवल्लभाम् ।  
प्। १८७) शिखायै वषडित्युक्तं कवचाय हुमीरितम् ॥ ३-३९० ॥  
  
नेत्रत्रयाय वौषट् स्यादस्त्राय फडिति क्रमात् ।  
षडङ्गमन्त्रानित्युक्तान् षडङ्गेषु नियोजयेत् ॥ ३-३९१ ॥  
  
  
अङ्गन्यासस्य नित्यतोक्ता (ज्ञानमालायाम्)  
  
  
पूजाजपार्चनाहोमाः सिद्धमन्त्रकृता अपि ।  
अङ्गन्यासेन विधुरा न दास्यन्ति फलान्यमी ॥ ३-३९२ ॥  
  
  
(मेरुतन्त्रे)  
  
  
षडङ्गं विन्यसेन्मन्त्री पञ्चाङ्गं वा यथाविधि ।  
यस्य मन्त्रस्य पञ्चाङ्गं नेत्रं तस्य विहीयते ॥ ३-३९३ ॥  
  
अङ्गैर्विहीनस्य मनोरङ्गं तेनैव कल्पयेत् ।  
  
  
तथा ।  
  
  
आगमोक्तेन मार्गेण न्यासान् नित्यं करोति यः ॥ ३-३९४ ॥  
  
देवताभावमाप्नोति मन्त्रसिद्धिः प्रजायते ।  
यो न्यासकवचच्छन्नो मन्त्रं जपति तं प्रिये ॥ ३-३९५ ॥  
  
दृष्ट्वा विघ्नाः पलायन्ते सिंहं दृष्ट्वा यथा गजाः ।  
अकृत्वा न्यासजालं यो मूढात्मा कुरुते जपम् ॥ ३-३९६ ॥  
  
विघ्नैः स बाध्यते नूनं व्याघ्रैर्मृगशिशुर्यथा ।  
न्यासानां प्रचुरत्वेन फलानामपि भूरिता ॥ ३-३९७ ॥  
  
उक्तन्यासो न हि त्याज्यस्त्वधिकं कामतश्चरेत् ।  
  
  
(यामले)  
  
  
ततस्तु योगपीठाख्यं स्वदेहे न्यासमाचरेत् ॥ ३-३९८ ॥  
आधारशक्तिं प्रकृतिं तथा कूर्ममनन्तकम् ।  
  
  
अन्यत्र तु मूलप्रक्रत्यनन्तरं कालाग्निरुद्रोऽप्युक्तः ।  
  
  
ततश्च मूलप्रकृतिं रुद्रं कलानलाह्वयम्- इति ॥ ३-३९९ ॥  
  
  
मेरौ तु मूलप्रकृतेः प्रागेव कालाग्निरुद्र उक्तः । तदनन्तरमाधारशक्तिरुक्ता ।  
प्। १८८) तथा ।  
  
  
वराहं पृथिवीं क्षीरसिन्धुं द्वीपं च रत्नजम् ।  
  
  
वैष्णवे तु श्वेतद्वीप उक्तः ।  
  
  
मणिजं मण्डपं कल्पपादपं मणिवेदिकाम् ॥ ३-४०० ॥  
  
रत्नपीठं तथैतानि मन्त्री हृद्येव विन्यसेत् ।  
  
  
क्व चिन्मणिमण्डपानन्तरं नन्दनोद्यानमप्युक्तम् ।  
(शारदायाम्)  
  
  
अंसोरुयुग्मयोर्विद्वान् प्रादक्षिण्येन देशिकः ॥ ३-४०१ ॥  
  
धर्मे ज्ञानं च वैराग्यमैश्वर्यं विन्यसेत् क्रमात् ।  
धर्मादयः स्मृताः पादाः पीठगात्राणि चापरे ॥ ३-४०२ ॥  
  
मुखपार्श्वनाभिपार्श्वेष्वधर्मादीन् प्रकल्पयेत् ।  
अनन्तं हृदये पद्मं यस्मिन् सूर्येन्दुपावकान् ॥ ३-४०३ ॥  
  
एषु स्वस्वकला न्यस्येन्नामाद्यक्षरपूर्विकाः ।  
अकाराद्यं न्यसेत् सूर्यमुकाराद्यं निशाकरम् ॥ ३-४०४ ॥  
  
मकाराद्यं न्यसेद्वह्निं कलामण्डलसंयुतम् ।  
सत्त्वादी।स्त्रीन् गुणान् न्यस्येत् तथैवात्र गुरूत्तमः ॥ ३-४०५ ॥  
  
सत्त्वं रजस्तम इति यस्य भेदाः समीरिताः ।  
आत्मानमन्तरात्मनं परमात्मानमत्र तु ॥ ३-४०६ ॥  
  
आदिबीजत्रयं न्यस्य शक्तिबीजपुरस्सरम् ।  
ज्ञानात्मानं प्रविन्यस्य न्यसेत् पीठमनुं ततः ॥ ३-४०७ ॥  
  
एवं देहमये पीठे चिन्तयेदिष्टदेवताम् ।  
  
  
देवताध्यानस्य द्वैविध्यमुक्तम् (मेरुतन्त्रे)  
  
  
ध्यानं कुर्यात् ततो तत्तत्कल्पोक्तेनैव वर्त्मना ॥ ३-४०८ ॥  
  
तदपि द्विविधं प्रोक्तं सगुणं निर्गुणं तथा ।  
आत्मनो हृदयाम्भोजे कर्णिकाकेशरोज्ज्वले ॥ ३-४०९ ॥  
  
प्। १८९) प्रफुल्ले सोमसूर्याग्निमण्डलेन विराजिते ।  
स्वीयेष्टदेवतां तत्र विद्यादागमबोधिताम् ॥ ३-४१० ॥  
  
एवं यद्वेदनं तद्धि सगुणं ध्यानमुच्यते ।  
यज्जीवब्रह्मणोरैक्यं सोऽहं स्यामिति वेदनम् ॥ ३-४११ ॥  
  
तदेव निर्गुणं ध्यानमिति ब्रह्मविदो विदुः- इति ।  
  
  
अत्र न्यासानन्तरं ध्यानात् प्रागेव मुद्राप्रदर्शनमुक्तम् ।  
(मेरुतन्त्रे)  
  
  
कराङ्गन्यासमुख्या।स्तु न्यासानन्यान् समाचरेत् ॥ ३-४१२ ॥  
  
तत्तत्कल्पोदितान् पश्चात् तत्तन्मुद्राः प्रदर्शयेत्- इति ।  
  
  
अन्यत्र तु ।  
  
  
एवं ध्यात्वा महेशानि ततो मुद्राः प्रदर्शयेत्- इति ॥ ३-४१३ ॥  
  
  
ध्यानान्तरं तदुक्तम् ।  
(महाथर्वणरहस्ये) तु न्यासध्यानान्तर्यागानुक्त्वा ।  
  
  
ततश्च तन्मयो भूत्वा मुद्रा एताः प्रदर्शयेत्- इत्युक्तमिति ।  
  
  
तत्र कालविकल्पो बोध्यः ।  
मुद्राबन्धने तत्प्रदर्शनत्यागयोश्च मन्त्रभेदा (मेरुतन्त्रे) उक्ताः ।  
  
  
ॐ क्लीमिति तु बीजाभ्यां मुद्राया बन्धनं स्मृतम् ॥ ३-४१४ ॥  
  
दर्शयेन्मूलमन्त्रेण ह्सू। बीजेन सन्त्यजेत् ।  
  
  
(सनत्कुमारसंहितायाम्)  
  
  
अकृत्वा मानसं यागं न कुर्याद्बहिरर्चनम् ॥ ३-४१५ ॥  
  
  
अन्तर्यागविधिः (बृहदुत्तरतन्त्रे)  
  
  
हृत्पद्मकर्णिकामध्ये योगपीठोपरि स्थिताम् ।  
ध्यात्वा तां गन्धपुष्पाद्यैर्मानसैरुपचारकैः ॥ ३-४१६ ॥  
  
सम्पूज्य विधिवत् पश्चान्मानसं होममाचरेत् ।  
  
  
(श्मामारहस्य) धृतवचनानि ।  
  
  
अमायामनहङ्कारसरागममदं तथा ॥ ३-४१७ ॥  
  
प्। १९०) अमोहदमदम्भं च अद्वेषाक्षोभकौ तथा ।  
अमात्सर्यमलोभं च दश पुष्पंविदुर्बुधाः ॥ ३-४१८ ॥  
  
अहिंसापरमं पुष्पं पुष्पमिन्द्रियनिग्रहम् ।  
दयापुष्पं धर्मपुष्पं ज्ञानपुष्पं च पञ्चमम् ॥ ३-४१९ ॥  
  
इत्युक्तैरुत्तमैः पुष्पैः पूजयेत् परदेवताम् ।  
  
  
(मेरुतन्त्रे)  
  
  
मूलाधारे चतुष्कोणमग्निकुण्डं विचिन्तयेत् ॥ ३-४२० ॥  
  
तत्राग्निं कुण्डलीरूपं ध्यायेन्मूलं समुच्चरेत् ।  
धर्माधर्महविर्दीप्ते आत्माग्नौ मनसा स्रूचा ॥ ३-४२१ ॥  
  
सुषुम्णावर्त्मना नित्यमक्षवृत्तिर्जुहोम्यहम् ।  
पुण्यं जुहोमि स्वाहेति श्लोकान्ते प्रोच्चरेत् पुनः ॥ ३-४२२ ॥  
  
पुनर्मूलं पुनः श्लोकं पुनः पापं जुहोमि च ।  
कृत्याकृत्ये च सङ्कल्पो विकल्पो धर्म एव च ॥ ३-४२३ ॥  
  
हुत्वा पृथक् च स्वाहान्तं पुनः श्लोकमिमं पठेत् ।  
प्रकाशामर्षहस्ताभ्यामवलम्ब्योन्मनीस्रूवम् ॥ ३-४२४ ॥  
  
धर्माधर्मकलास्नेहं पूर्णवह्नौ जुहोम्यहम् ।  
स्वाहान्तेनाहुतिं दत्वा प्राणायामनिरोधतः ॥ ३-४२५ ॥  
  
निरस्तनिखिलोपाधिमात्मानं चिन्मयं स्मरेत् ।  
  
  
(श्यामारहस्यादौ) तु मूलान्ते ।  
  
  
नाभिचैतन्यरूपादौ हविषा मनसा स्रुचा ॥ ३-४२६ ॥  
  
ज्ञानप्रदीपिते नित्यमक्षवृत्तीर्जुहोम्यहम् ।  
  
  
स्वाहा इति प्रथमाहुतिः ।  
मूलान्ते ।  
  
  
धर्माधर्महविर्दीप्ते स्वात्माग्नौ मनसा स्रुचा ॥ ३-४२७ ॥  
  
सुषुम्णावर्त्मना नित्यमक्षवृत्तीर्जुहोम्यहम् ।  
  
  
प्। १९१) स्वाहा- इति द्वितीयाहुतिः ।  
मूलान्ते ।  
  
  
प्रकाशाकाशहस्ताभ्यामवलम्ब्योन्मनीस्रुचा ॥ ३-४२८ ॥  
धर्माधर्मकलास्नेह पूर्णमग्नौ जुहोम्यहम् ॥ ३-४२८एफ़् ॥  
  
  
स्वाहा- इति तृतीयाहुतिः ।  
मूलान्ते ।  
  
  
अन्तर्निरन्तरनिरिन्धनमेधमाने  
मोहान्धकारपरिपन्थिनि संविदग्नौ ।  
कस्मिंश्चिदद्भुतमरीचिविकाशभूमौ  
विश्वं जुहोमि वसुधादिशिवावसानम् ॥ ३-४२९ ॥  
  
  
स्वाहा- इति चतुर्थाहुतिः । इति श्लोकचतुष्टयेनाहुतिचतुष्टयमुक्तम् ।   
  
(मेरुतन्त्रे) ईडया वायुमाकृष्य गुदं किञ्चिदाकुञ्च्य जिह्वां तालुगतां विधाय मूलाधारात् कुण्डलिनीमुत्थाप्य सहस्रदलकमलकर्णिकान्तर्गतपरमशिवेन सह तां संयोज्य प्रोक्तपीठे देवतामर्च्चयेदिति विशेष उक्तः ।  
	(यथा)  
  
  
वामनाडीः समाकृष्य किञ्चिदाकुञ्चयेद्गुदम् ।  
रेचयेत् सममार्गेण जिह्वां तालुगतां चरेत् ॥ ३-४३० ॥  
  
शक्तिं शिवपदे योज्य किञ्चिदाकुञ्चयेदधः ।  
कृत्वैवं तु यजेत् पीठं न्यासमार्गेण मन्त्रवित् ॥ ३-४३१ ॥  
  
तस्मिन् पीठे स्थितामिष्टदेवतां मूर्तिविग्रहाम् ।  
ध्यात्वा यजेच्चन्दनाद्यैर्मानसैर्भोजनान्तकैः ॥ ३-४३२ ॥  
  
भोजनावसरे त्वन्तर्वैश्वदेवं समाचरेत् ।  
  
  
तत्रैव ।  
  
  
तदन्ते तन्मयो भूत्वा जपेदष्टोत्तरं शतम् ॥ ३-४३३ ॥  
  
मूलं तत् सर्वसम्पत्त्यै देवतायै निवेदयेत् ।  
  
  
(मातृकार्णवे)  
  
  
माला पञ्चाशिका प्रोक्ता सूत्रं शक्तिशिवात्मकम् ॥ ३-४३४ ॥  
  
प्। १९२) ग्रन्थिः कुण्डलिनी प्रोक्ता कलान्ते मेरुसंस्थितिः ।  
  
  
(कुमारीकल्पे) तु होमात् पूर्वे जप उक्तः ।  
  
  
ततो वै मानसजपं कुर्याद्धोमादिमेव च ॥ ३-४३५ ॥  
  
नमस्कृत्य तथा स्तुत्वा बहिर्यागमथाचरेत्- इति ।  
  
  
(चन्द्रिकायाम्)  
  
  
इत्यन्तर्यजनं कृत्वा साक्षाद्ब्रह्ममयो भवेत् ॥ ३-४३६ ॥  
  
न तस्य पापपुण्यानि जीवन्मुक्तो भवेद्भुवि ।  
  
  
इत्यन्तर्यागविधिः ।  
अथ पात्रासादनम् । तदुक्तम् (यामले)  
  
  
साध्यसाधकयोर्मध्ये षट्त्रिंशदङ्गुलं भवेत् ॥ ३-४३७ ॥  
  
द्वादशाङ्गुलमूर्ध्वं च तदधो द्वादशाङ्गुलम् ।  
द्वादशाङ्गुलमध्यस्थं तत्र संस्थापयेद्बुधः ॥ ३-४३८ ॥  
  
  
(मेरुतन्त्रे)  
  
  
अथार्घादिकपात्राणां फलं वक्ष्ये शुभाशुभम् ।  
सर्वकामप्रदं स्वर्णं रौप्यमायुःसुतप्रदम् ॥ ३-४३९ ॥  
  
सौभाग्यं ताम्रपात्रेण धर्मवृद्धिस्तु मृण्मये ।  
नारिकेले देवतुष्टिः पुष्टिकृत् काचसम्भवम् ॥ ३-४४० ॥  
  
लक्ष्मीप्राप्तिर्बिल्वपात्रे ब्राह्मण्यं ब्रह्मवृक्षजे ।  
मारणोच्चाटने लौहं स्तम्भे प्राषाणजं भवेत् ॥ ३-४४१ ॥  
  
मन्त्रस्याराधने काष्ठं वाममार्गे तु तौम्बिकम् ।  
रत्नादीनां तु पात्राणि शुभरेखाङ्कितानि च ॥ ३-४४२ ॥  
  
अर्घनैवेद्यपूजार्थं वलिदाने प्रकल्पयेत् ।  
  
  
(महाहारतन्त्रे)  
  
  
कन्याकोटिप्रदानानि तथा हेमाशतानि च ॥ ३-४४३ ॥  
  
यो ददाति महेशानि राहुग्रस्ते दिवाकरे ।  
तत्फलं कोटिगुणितं नारिकेलार्घपात्रतः ॥ ३-४४४ ॥  
  
  
प्। १९३) शक्तिविषयमिदम् ।  
देवताविशेषेण पात्रविशेषमाह (मेरुतन्त्रे)  
  
  
कांस्यस्य वाथ रौप्यस्य शैवे शङ्खवरो हरौ ।  
महाशङ्खो वाममार्गे स्फाटिकं ग्रहनायके ॥ ३-४४५ ॥  
  
पात्राणामादरः कार्यः पात्राण्येवोत्तमानि तु ।  
वलिहोमक्रियाद्यं हि विना पात्रं न सिद्ध्यति ॥ ३-४४६ ॥  
  
षट्त्रिंशदङ्गुलं पात्रमुत्तमं परिकीर्तितम् ।  
मध्यमं तु त्रिभागोनं कनिष्ठं द्वादशाङ्गुलम् ॥ ३-४४७ ॥  
  
वस्वङ्गुलविहीनं तु न पात्रं कारयेत् क्व चित् ।  
नाभीविवररूपाणि पुण्डरीकाकृतीनि च ॥ ३-४४८ ॥  
  
शङ्खिनीलोत्पलाभानि पात्राणि परिकल्पयेत् ।  
श्वेतादीन्यतिशस्तानि विप्रादीनां क्रमेण च ॥ ३-४४९ ॥  
  
  
(तत्त्वसारसंहितायाम्)  
  
  
शङ्खं ज्ञानप्रदं मुक्ता शुक्तिर्विद्याप्रदायिनी ।  
कपालालाबुपात्राणि योगसिद्धिकराणि च ॥ ३-४५० ॥  
  
  
कपालादिविधिर्वीरपरः ।  
(समयाचारे)  
  
  
सामान्यार्घं ततः कृत्वा पयसा साधकोत्तमः ।  
तज्जलैर्मण्डलं कृत्वा पात्राणि स्थापयेत् ततः ॥ ३-४५१ ॥  
  
  
सामान्यार्घविधिः प्रागुक्तः ।  
अथ कलशस्थापनविधिः (सिद्धान्तसारे)  
  
  
अस्त्रेण भूमिं संशोध्य सामान्यार्घोदकेन च ।  
स्ववामे विन्दुषट्कोणवृत्तवेदास्रमण्डलम् ॥ ३-४५२ ॥  
  
संलिख्य मूलमन्त्रान्ते देवतानाम कीर्तयेत् ।  
पूजयेत् कलशाधारमण्डलाय नमोऽणुना ॥ ३-४५३ ॥  
  
प्। १९४) आधारं स्थापयेत् तत्र क्षालितं हेतिमन्त्रतः ।  
यजेद्दशकलाभिस्तु व्याप्तं तत्राग्निमण्डलम् ॥ ३-४५४ ॥  
  
प्रभाव्य कलशं तत्र स्थापयेद्देवताधिया ।  
सूर्यबिम्बं यजेत् तत्र कलाद्वादशसंयुतम् ॥ ३-४५५ ॥  
  
शुद्धेन पाथसा कुम्भं मूलमन्त्रेण पूरयेत् ।  
  
  
वाममार्गे तु ।  
  
  
शुद्धेन हेतुना मन्त्री मूलमन्त्रेण पूरयेत् ॥ ३-४५६ ॥  
  
  
इति मन्त्रान्तरवचनं सुधार्णवादौ स्थितम् । शुद्धेनेति संस्कृतेनेत्यर्थः ।   
तथा ।  
  
  
चन्द्रविम्बं यजेत् तत्र कलाषोडशसंयुतम् ।  
तारभागैस्त्रिभिर्मन्त्री विम्बत्रितयमर्चयेत् ॥ ३-४५७ ॥  
  
तीर्थं तत्र समावाह्य हेतिवर्मस्वमूलकैः ।  
मन्त्रैः संरक्ष्यावगुण्ठ्य संवीक्ष्याभ्युक्ष्य मन्त्रवित् ॥ ३-४५८ ॥  
  
पूजयेद्गन्धपुष्पाद्यैश्छादयन्मत्स्यमुद्रया ।  
मन्त्रेणानेन देवेशि कलशं चाभिमन्त्रयेत् ॥ ३-४५९ ॥  
  
कलशस्य मुखे विष्णुः कण्ठे रुद्रः समाश्रितः ।  
मूले तस्य स्थितो ब्रह्मा मध्ये मातृगणाः स्मृताः ॥ ३-४६० ॥  
  
कुक्षौ तु सागराः सर्वे सप्तद्वीपा वसुन्धरा ।  
ऋग्वेदोऽथ यजुर्वेदः सामवेदो ह्यथर्वणः ॥ ३-४६१ ॥  
  
अङ्गैश्च सहिताः सर्वे कलशं तु समाश्रिताः ।  
इत्युक्त्वा मूलमन्त्रेण मन्त्रयेदष्टधा घटम् ॥ ३-४६२ ॥  
  
कुम्भमुद्रां प्रदर्श्याथ भावयेद्देवतात्मकम् ।  
  
  
प्। १९५) कुम्भमुद्रा त्वग्रे वक्ष्यते ।  
(यामले)  
  
  
स्वदक्षे प्रोक्षणीपात्रमाधायाद्भिः प्रपूरयेत् ॥ ३-४६३ ॥  
  
किञ्चिदर्घ्याम्बु सङ्गृह्य प्रोक्ष्यण्यम्भसि योजयेत् ।  
ततः साधारकं पात्रं पुरतः स्थापयेद्बुधः ॥ ३-४६४ ॥  
  
तत्पार्श्वे पाद्यदानं च तत्पाश्वेऽर्घप्रदानकम् ।  
आचमनीयं तु तत्पार्श्वे तद्वामे मधुपर्ककम् ॥ ३-४६५ ॥  
  
पुनराचमनीयं च स्नानीयं तत्क्रमान्न्यसेत् ।  
  
  
अर्घ्याम्बु इति सामान्यार्घोदकमित्यर्थः । सामान्यार्घोदकस्य पात्रासादनात् पूर्वमेव स्वदक्षिणे स्थापनीयत्वात् । अत एव तद्दक्षिणपार्श्वे पाद्यपात्रस्थापनार्थं किञ्चित् स्थलं परित्यज्य प्रोक्षनीपात्रं स्थापयेदिति । तत्पार्श्वेऽर्घप्रदानकमिति पाद्यपात्रवामभागेऽर्घपात्रमित्यर्थः ।  
(मेरुतन्त्रादौ तु)  
  
  
अर्घस्योत्तरदिग्भागे पाद्यमाचमनीयकम् ॥ ३-४६६ ॥  
  
मधुपर्कं च संस्थाप्य त्रिकोणेषु यथाक्रमम् ।  
  
  
	इत्यर्घपात्रस्थापनानन्तरं तद्वामभागे पाद्यादिपात्रस्थापनमुक्तम् । उपचारसमर्पणसमयेऽपि पाद्यदानात् पूर्वमर्घदानं तत्रोक्तम् ।  
(नवरत्नेश्वरे)  
  
  
एकपात्रं न कर्तव्यं यदि साक्षान्महेश्वरः ॥ ३-४६७ ॥  
  
मन्त्राः पराङ्मुखा यान्ति आपदश्च पदे पदे ।  
इह लोके च दारिद्र्यं मृते च पशुतां व्रजेत् ॥ ३-४६८ ॥  
  
  
तत्रैव ।  
  
  
पात्रद्वयमभावाद्वा कुर्यान्न्यूनं न चाचरेत् ।  
  
  
(गौतमीये)  
  
  
अर्घपात्राणि च त्रीणि पाद्यस्यापि त्रयं तथा ॥ ३-४६९ ॥  
  
तथैवाचमनीयानि पात्राणि च विभागशः ।  
तथाकरणदौर्बल्यादेकमेव प्रशस्यते ॥ ३-४७० ॥  
  
  
प्। १९६) पाद्यादिद्रव्याण्युक्तानि (फेत्कारिण्याम्)  
  
  
उशीरं रोचनं चैव पाद्यपात्रे तु कल्पयेत् ।  
कुशाग्रानक्षतं चैव यवव्रीहितिलानपि ॥ ३-४७१ ॥  
  
आज्यसिद्धार्थपुष्पाणि क्षिपेदर्घस्य पात्रके ।  
जातीकर्पूरकङ्कोलबहुमूलतमालकान् ॥ ३-४७२ ॥  
  
चूर्णयित्वा यथान्यायं क्षिपेदाचमनीयके ।  
माक्षिकं शर्करासर्पिर्दधिक्षीरयुतं तथा ॥ ३-४७३ ॥  
  
मधुपर्कं कल्पयित्वा प्रदद्याद्विधिपूर्वकम् ।  
  
  
(मेरुतन्त्रे)  
  
  
पाद्यं श्यामाकदूर्वाब्जविष्णुक्रान्ताभिरुच्यते ॥ ३-४७४ ॥  
  
  
तथा ।  
  
  
गन्धपुष्पाक्षतयवकुशाग्रतिलसर्षपाः ।  
दूर्वा इत्यर्घपात्रस्य प्रोक्तं द्रव्याष्टकं सुराः ॥ ३-४७५ ॥  
  
  
सुरा इति देवसम्बोधनम् ।  
तथा ।  
  
  
जातीलवङ्गकङ्कोलैर्मतमाचमनीयकम् ।  
कुशपुष्पयवव्रीहिर्बहुमूलतमालकम् ॥ ३-४७६ ॥  
  
दापयेत् प्रोक्षणीपात्राम्भसि तत्प्रणवेन च ।  
  
  
(महाकालसंहितायाम्)  
  
  
अन्यानिवेदितं तोयं प्रकृतिस्थं सुशीतलम् ॥ ३-४७७ ॥  
  
हेमादिकुम्भपात्रस्थं स्नानीयं जलमुच्यते ।  
  
  
(चन्द्रिकायाम्)  
  
  
गन्धाद्भिः कारयेत् स्नानम्॥॥॥॥॥॥॥॥॥॥॥ इति ॥ ३-४७८ ॥  
  
  
(मेरौ)  
  
  
शुद्धाभिरद्भिर्विहितं पुनराचमनीयकम् ।  
द्रव्याभावे प्रदातव्याः क्षालितास्तण्डुलाः शुभाः ॥ ३-४७९ ॥  
  
  
प्। १९७) विष्णुपूजायां शङ्खस्थापनमावश्यकम् ।  
तदुक्तं कुम्भसम्भवेन ।  
  
  
विनैव शङ्खं पूजां यो वैष्णवः पूजयेद्धरिम् ।  
पूजाफलं न चाप्नोति स सम्यक् पूजकोऽपि सन् ॥ ३-४८० ॥  
  
  
  
शङ्खस्थापनविधिरुक्तो (मेरुतन्त्रे) स्ववामे इत्युपक्रम्य ।  
  
  
  
त्तेन वेष्टितं सम्यक् त्रिकोणं चन्दनाम्भसा ।  
तद्बहिश्चतुरस्रं च विदध्यान्मत्स्यमुद्रया ॥ ३-४८१ ॥  
  
सम्पूज्य गन्धैर्देवार्घ्यमण्डलाय नमोऽणुना ।  
अङ्गानि चतुरग्न्यादिकोणेषु पुरतस्तथा ॥ ३-४८२ ॥  
  
दिक्षु चास्त्रं समभ्यर्च्य शङ्खाधारं प्रविन्यसेत् ।  
आधारेण विना भ्रंशो न तृप्यन्ति च मातरः ॥ ३-४८३ ॥  
  
तस्माद्विधिवदाधारं त्रिपदं वा चतुष्पपदम् ।  
पद्माभं वा त्रिकोणं वा योन्याभं धातुजं तु तत् ॥ ३-४८४ ॥  
  
मूलान्ते चामुकाधारपात्रं संस्थापयामि च ।  
उक्त्वा शङ्खादिकाधारं मण्डले स्थापयेदथ ॥ ३-४८५ ॥  
  
म। र। धर्मप्रदेत्युक्त्वा वदेद्दशकलात्मने ।  
ङेन्तं वह्नेर्मण्डलं च देवनाम च कीर्तयेत् ॥ ३-४८६ ॥  
  
ततोऽर्घपात्राधाराय नमः प्रोक्त्वा प्रपूजयेत् ।  
वह्नेर्दशकलाः पूज्यास्तत्र प्रोक्ताः प्रदक्षिणम् ॥ ३-४८७ ॥  
  
  
	अत्र शङ्खार्घयोरभिधानमुक्तविधानशङ्खविशेषार्घ-स्थापनसाधारण्यादिति बोध्यम् ।  
  
  
अस्त्रमन्त्रेण च ततः कनकादिविनिर्मितम् ।  
अर्घ्यादिपात्रमथ वा शङ्खमस्त्राणुना जलैः ॥ ३-४८८ ॥  
  
प्रक्षाल्यामुकदेवार्घपात्रं प्रतिष्ठापयामि ।  
एवमुक्त्वा तदाधारे संस्थाप्यैवं वदेत् पुनः ॥ ३-४८९ ॥  
  
प्। १९८) अर्थप्रदद्वादशेति कलात्मने वदेत् ततः ।  
सूर्यमण्डलमुच्चार्य ङेन्तं देवस्य नाम तु ॥ ३-४९० ॥  
  
अर्घपात्राय च नमो मनुनानेन पूजयेत् ।  
तत्पात्रमथ तत्रैव भावयेद्भूमिमण्डलम् ॥ ३-४९१ ॥  
  
षट्कोणं तत्र चाङ्गानि पूजयेत् पूर्ववत् ततः ।  
कला द्वादशसूर्यस्य प्रोक्ताः पात्रे प्रदक्षिणम् ॥ ३-४९२ ॥  
  
ततः सुधामयैस्तोयैर्मूलान्ते मातृकां पठन् ।  
विलोमां पूरयेत् तस्मिन् पूजको मनुनामुना ॥ ३-४९३ ॥  
  
उ। स। कामप्रदेत्युत्का षोडशेति कलात्मने ।  
नमः पञ्चदशार्णोऽयं मन्त्रः शङ्खप्रपूरणे ॥ ३-४९४ ॥  
  
  
तथा तन्त्रान्तरेऽपि ।  
  
  
कर्णचन्द्रौ विन्दुयुतौ कामप्रदपदं ततः ।  
षोडशान्ते कलाशब्दमात्मान्ते हृदयाणुना ॥ ३-४९५ ॥  
  
गन्धपुष्पैः समभ्यर्च्य कलाषोडशकं यजेत् ।  
  
  
	अत्र कर्ण उकारश्चन्द्रोऽर्धचन्द्रो विन्दुरनुस्वारस्तेन उमित्येकमेव बीजं विधाय मुक्तावल्यामुद्धृतम् । स एव प्रकारो नृसिंहठक्कुरैरप्यविचार्य स्वीयग्रन्थे ताराभक्तिसुधार्णवे धृतः । वस्तुतः कर्ण उकारश्चन्द्रः सकारस्तयोर्विन्दुयोगाच्च उ। समिति बीजद्वयमेव ।  
  
  
सकारः शक्तिनामा च चन्द्रपीयूषशीतलः ॥ ३-४९६ ॥  
  
  
इति वर्णकोशात् ।  
  
  
शिवः शक्तिः कामः क्षितिरथ रविः शीतकिरणः  
स्मरो हंसः शक्रस्तदनु च परामारहरयः ।  
अमी हृल्लेखाभिस्तिसृभिरवसानेषु घटिता  
भजन्ते वर्णास्ते तव जननि नामावयवताम् ॥ ३-४९७ ॥  
  
  
	इत्यादौ चन्द्रवाचकशीतकिरणपदस्य सकारपरत्वदर्शनाच्च । न च चन्द्रपदस्य क्वचिदर्धचन्द्रपरत्वदर्शनादत्रैकमेव बीजमस्त्विति वाच्यम् । बीजद्वयप्रकाशकमेरुतन्त्रविरोधात् ।  
प्। १९९) तथा ।  
  
  
तत् तोयं गन्धपुष्पाद्यैः पूजयित्वा समर्चयेत् ।  
कलाषोडशकं चान्द्रं पश्चात् सर्वकलासु च ॥ ३-४९८ ॥  
  
प्राणप्रतिष्ठां कुर्वीत पूजान्ते सधाकस्ततः ।  
  
  
वह्न्यर्कचन्द्राणां कलाः प्रागुक्ताः । तत्पूजनप्रकाराश्च (कुलार्णवे)  
  
  
आग्नेया यादिवर्णोत्था दश धर्मप्रदाः कलाः ॥ ३-४९९ ॥  
  
कभाद्या वसुदाः सौराष्ठडान्ता द्वादशेरिताः ।  
सौम्याः कामप्रदायिन्यः षोडश स्वरजाः कलाः ॥ ३-५०० ॥  
  
  
	विन्दुयुक्तान् यादिदश वर्णान् पूर्वं दत्वाग्निकलाः । कादिठान्तान् भादिडान्तान् प्रतिलोमवर्णा।श्च विन्दुयुक्तानादौ दत्वा सूर्यकलाः । अकारादिषोडशस्वरान् विन्दुयुक्तानादौ दत्वा चन्द्रकलाश्च पूज्या इत्यर्थः । (मेरुतन्त्रे)  
  
  
प्राग्वत् तीर्थं समावाह्य मूलमन्त्रेण तत्र तु ।  
संयोज्य नेत्रमन्त्रेण पुष्पं न्यस्य शिखाणुना ॥ ३-५०१ ॥  
  
प्रदर्श्य गालिनीं मुद्रां मुद्रया धेनुसञ्ज्ञया ।  
अमृतीकृत्य विधिवत् सुधाबीजेन साधकः ॥ ३-५०२ ॥  
  
ध्यात्वेष्टदेवतां तत्र सकलीकरणं चरेत् ।  
अङ्गन्यासेन चास्त्रेण कलयेच्च दिशो दश ॥ ३-५०३ ॥  
  
नेत्रमन्त्रेण संवीक्ष्य मुद्रया शङ्खसञ्ज्ञया ।  
अवष्टभ्य ततो दीप्यमुद्रया योनिरूपया ॥ ३-५०४ ॥  
  
गन्धपुष्पादिभिस्तत्र पूजयेदिष्टदेवताम् ।  
षडङ्गानि च सम्पूज्य मन्त्रयेन्मूलमन्त्रतः ॥ ३-५०५ ॥  
  
अष्टकृत्त्वस्ततश्चार्घ्यं छादयेन्मत्स्यमुद्रया ।  
  
  
वैष्णवे तु योनिमुद्रास्थाने धेनुमुद्रैव । तदुक्तमागस्त्येन ।  
  
  
अस्त्रमन्त्रेण संरक्ष्य कवचेनावगुण्ठयेत् ॥ ३-५०६ ॥  
  
प्। २००) दर्शयेद्धेनुमुद्रां च बोधयेत् तत्स्वमुद्रया- इति ।  
  
  
स्वमुद्रया शङ्खमुद्रया । मुद्रास्त्वग्रे वक्ष्यामः । (मेरौ)  
  
  
तच्छङ्खस्थं जलं किं चित् कुम्भतोये विनिःक्षिपेत् ॥ ३-५०७ ॥  
  
  
तन्त्रान्तरे ।  
  
  
स्वदक्षे प्रोक्षणीपात्रं संस्थाप्य साधकोत्तमः ।  
तदुत्तरे पाद्यपात्रमर्घद्वन्द्वं च कल्पयेत् ॥ ३-५०८ ॥  
  
  
अर्घद्वन्द्वमिति । सामान्यार्घं विशेषार्घं चेत्यर्थः ।  
अर्घपात्रप्रमाणमुक्तम् (सिद्धान्तसारे)  
  
  
तलप्रमाणमर्घस्य पात्रं वेदाङ्गुलोच्छ्रितम् ।  
वस्वङ्गुलं वा कुर्वीत नेत्राङ्गुलसमुच्छ्रितम् ॥ ३-५०९ ॥  
  
वर्द्धयेत् प्रोक्षणीपात्रं तस्मान्न्यूनं न कारयेत् ।  
  
  
(महाकालसंहितायाम्)  
  
  
आदौ मुख्यतमं ज्ञेयं षोडशाङ्गुलसम्मितम् ॥ ३-५१० ॥  
  
मध्यमं द्वादशमितमधमं स्याद्दशाङ्गुलम् ।  
वस्वङ्गुलविहीनं तु पात्रं नैव च कारयेत् ॥ ३-५११ ॥  
  
सर्वत्र स्वर्णवत् ताम्रमर्घ्यपात्रं ततोऽधिकम् ।  
  
  
	तत्र सामान्यार्घस्थापनविधिः प्रागुक्तः । विशेषार्घ-स्थापनं तु पूर्वोक्तशङ्खस्थापनवत् कार्यम् । श्यामादिविद्यायां तु विशेषविधिरुक्तः । यथा (त्रिशक्तिरत्ने)  
  
  
कलशाद्दक्षिणे भागे त्रिकोणं वृत्तसंयुतम् ॥ ३-५१२ ॥  
  
षट्कोणं चतुरस्रं च कृत्वा तन्मध्यभागतः ।  
विलसच्चन्द्रशकलं गन्धर्वं च समालिखेत् ॥ ३-५१३ ॥  
  
उजापूकादिकं पीठं तच्चतुर्दिक्षु पूजयेत् ।  
अङ्गमन्त्रैश्च षट्कोणे शक्तौ मूलत्रिभेदतः ॥ ३-५१४ ॥  
  
आधारशक्तिं सम्पूज्य पूर्ववद्यन्त्रिकामपि ।  
महाशङ्खं नारिकेलं सौवर्णं राजतं तथा ॥ ३-५१५ ॥  
प्। २०१) ताम्रं शुक्त्युद्भवं वापि पात्रं तत्र निधापयेत् ॥ ३-५१५एफ़् ॥  
  
  
	गन्धर्वमिति । ईकारमित्यर्थः । उजापूकादीति । उड्डियानजालन्धर-पूर्णगिरिकामरूपाख्यानि पीठानीत्यर्थः । शक्तौ इति । त्रिकोणे कौलिकमतमभिप्रेत्य महाशङ्खमित्युक्तिः ।  
	पात्रभेदास्तन्त्रान्तरेऽप्युक्ताः ।  
  
  
पात्रं काञ्चनकाचरूप्यजनितं मुक्ताकपालोद्भवं  
वैश्वामित्रमुदं च कामदमिदं हैमं प्रियं स्फाटिकम् ।  
ताम्रं प्रीतिदमिष्टसिद्धिजनकं श्रीनारिकेलोद्भवं  
पापघ्नं स्फुटमन्त्रसिद्धिजनकं मुक्तिप्रदं मौक्तिकम् ॥ ३-५१६ ॥  
  
  
(त्रिशक्तिरत्ने)  
  
  
समर्च्य पूर्ववन्मन्त्री पात्रं द्रव्येण पूरयेत् ।  
जपन् विलोमतो वर्णान् मूलमन्त्रसमुज्ज्वलान् ॥ ३-५१७ ॥  
  
  
(भैरवतन्त्रे)  
  
  
सकूर्चं सुभगं पात्रं विन्यस्य शुद्धपाथसा ।  
कुण्डगोलोद्भवेनापि स्वयम्भूकुसुमेन वा ॥ ३-५१८ ॥  
  
वीरः स्राव्येण चापूर्य मूलविद्यां समुच्चरन् ।  
  
  
	शुद्धपाथसेत्यादि । दक्षिणमार्गी शुद्धजलेन । वाममार्गी चेत् कुण्डगोलोद्भवादिना पाथसापूर्येत्यर्थः । (त्रिशक्तिरत्ने)  
  
  
सम्पूज्य पूर्ववत् तत्र वृत्तं षट्कोणमालिखेत् ॥ ३-५१९ ॥  
  
अकथादित्रिरेखाभ्यां त्रिकोणं वृत्तमध्यतः ।  
मूलखण्डत्रयेणाथ त्रिकोणं परिपूजयेत् ॥ ३-५२० ॥  
  
षट्कोणे च षङङ्गानि ततस्तीर्थमयं स्मरेत् ।  
आनन्दभैरवं ध्यात्वा समभ्यर्च्य विधानतः ॥ ३-५२१ ॥  
  
पूजयेत् पञ्चरत्नानि कुलद्रव्याणि निःक्षिपेत् ।  
  
  
प्। २०२) पञ्चरत्नानीति । गगनरत्नादीनि पद्धतौ वक्ष्यन्ते ।  
(कुमारीकल्पे)  
  
  
अर्घद्रव्यं चार्घपात्रे निःक्षिपेद्यत्नतः सुधीः ॥ ३-५२२ ॥  
  
कुण्डगोलोद्भवं द्रव्यं स्वयम्भूकुसुमं तथा ।  
नाधर्मं विद्यते सुभ्रु महामन्त्रस्य साधने ॥ ३-५२३ ॥  
  
  
(त्रिशक्तिरत्ने)  
  
  
रचयेत् पूर्ववच्छेषमयमर्घविधिः स्मृतः ।  
  
  
(भैरवतन्त्रे)  
  
  
वामेन पाणिनाच्छाद्य मूलमष्टौ जपेत् ततः ॥ ३-५२४ ॥  
  
भूतिनीं धेनुमुद्रां च योनिमुद्रां प्रदर्शयेत् ।  
  
  
अत्र कुण्डगोलोद्भवस्वयम्भूकुसुमादिकुलद्रव्यनिःक्षेपविधिर्-वीरपरः । (पशुकल्पे तु)  
  
  
गन्धपुष्पाक्षतयवकुशाग्रतिलसर्षपाः ॥ ३-५२५ ॥  
  
दूर्वा इत्यर्घपात्रस्य प्रोक्तं द्रव्याष्टकं सुराः ।  
  
  
इति मेरुतन्त्रोक्तद्रव्याष्टकस्यैव निःक्षेपो बोध्यः ।  
एवं च वामेन पाणिनेत्यपि वाममार्गिपरम् । दक्षिणमार्गे तु दक्षिणहस्तेनैवाच्छादनं सम्प्रदायसिद्धम् ।  
(भैरवतन्त्रे)  
  
  
किं चित् तोयं समादाय चान्यपात्रेषु निःक्षिपेत् ॥ ३-५२६ ॥  
  
पूजाद्रव्याणि चात्मानं प्रोक्षयेत् तेन वारिणा ।  
  
  
(देवी पद्धतौ)  
  
  
विशेषार्घोत्तरे भागे पात्रमाचमनीयकम् ॥ ३-५२७ ॥  
  
मधुपर्कं च तद्वामे स्थापयेत् सुरवन्दिते ।  
सम्पृक्तं मधुपर्कं स्यात् क्षौद्रं दध्ना घृतेन च ॥ ३-५२८ ॥  
  
प्रीतिकृत् सर्वदेवानां कांस्यपात्रे प्रकीर्तितम् ।  
  
  
कांस्यपात्रे च सकलसाधारणम् ।  
देवतादिभेदेन मधुपर्कपात्रभेदो (मेरुतन्त्रे)  
  
  
कांस्यस्य वाथ रूप्यस्य शैवे शङ्खवरो हरौ ॥ ३-५२९ ॥  
  
प्। २०३) महाशङ्खो वाममार्गे स्फाटिकं ग्रहनायके ।  
  
  
तत्रैव ।  
  
  
मधुपर्कस्तु सक्षौद्रं दधि तच्चेन्न वभ्यते ॥ ३-५३० ॥  
  
दधिदुग्धं गुडः क्षौद्रे घृतप्रतिनिधिर्न हि ।  
  
  
मधुपर्कपदार्थ उक्तस्तत्रैव ।  
  
  
परमं यत् पदं देवा मधुसञ्ज्ञं तदुच्यते ॥ ३-५३१ ॥  
  
तदाप्यते येन कर्म तत् प्रोक्तं मधुपर्ककम् ।  
  
  
देवतोद्देश्यकं यद्दानं परमपदप्राप्तिफलकं स मधुपर्कपदार्थ इत्यर्थः । इदं च मधुपर्कप्रदानजन्य-फलानुकीर्तनपरम् । वस्तुतस्तु मधुना पृच्यते दध्याद्यस्मिन्निति मधुपर्कपदव्युत्पत्तिः । पृची सम्पर्क इति धात्वनुसारात् ।  
	(श्रीनृसिंहचरणार्चनपद्धतौ)  
  
  
पुनराचमनीयार्थं पात्रं संस्थापयेत् ततः ॥ ३-५३२ ॥  
  
स्नानं शङ्खोदकेनैव देवदेवस्य चक्रिणः ।  
  
  
शैवे तु शङ्खोदकं निषिद्धम् ।  
तदुक्तम् (सिद्धान्तसङ्ग्रहे)  
  
  
नाक्षतैरर्चयेद्विष्णुं न तुलस्या विनायकम् ॥ ३-५३३ ॥  
  
न दुर्वया यजेद्दुर्गां न शम्भुं शङ्खवारिणा ।  
  
  
पाद्याचमनीयादिपात्रस्थापनं तु सामान्यार्घस्थापनवत् कार्यम् । तदुक्तं तत्रैव ।  
  
  
सामान्यार्घोक्तविधिना कुर्यात् पाद्यादिपात्रकम्- इति ॥ ३-५३४ ॥  
  
  
(महाकालसंहितायाम्)  
  
  
तानि गन्धाक्षतजलकुसुमैः परिपूरयेत् ।  
पाद्ये पाद्योक्तवस्तूनि अर्घ्ये अर्घ्योदितानि च ॥ ३-५३५ ॥  
  
स्नानीयाचमनादौ च द्रव्याण्युक्तानि वै पुरा ।  
तैरन्वितानि कार्याणि पात्राणि सकलानि च ॥ ३-५३६ ॥  
  
  
(मेरुतन्त्रे)  
  
  
एकैकपात्रं मूलेन ह्यष्टकृत्त्वोऽभिमन्त्रयेत् ।  
प्रदर्शयेद्धेनुमुद्राम् ॥॥॥॥। इति ॥ ३-५३७ ॥  
  
  
प्। २०४) तन्त्रान्तरे वीरकल्पे तु श्रीपात्रं शक्तिपात्रादिस्थापनमुक्तम् ।  
(महाकालसंहितायाम्)  
  
  
अस्मिन्नेव ह्यवसरे श्रीपात्रस्थापनं चरेत् ।  
कौलः प्रसन्नया कुर्यात् क्षीरमध्वादिभिर्द्विजैः ॥ ३-५३८ ॥  
  
यतिस्तु नोभयं कुर्यान्नेच्छत्याभ्यामिति द्विजः ।  
  
  
प्रसन्नया सुरया । द्विजैः राजन्यवैश्यैः । द्विजो विप्रः । आभ्यां क्षीरमधुभ्यामपि नेच्छतीत्यर्थः । अस्मिन् कल्पे तस्यानधिकारादिति भावः ।  
तथा ।  
  
  
अतः कौलिककार्यार्थं विशिष्य तदहं ब्रुवे ॥ ३-५३९ ॥  
  
  
तद्विधिस्त्वसाधारणत्वान्नेह लिख्यते ।  
क्व चित् तु ।  
  
  
दक्षिणे मण्डलं कृत्वा श्रीपात्रं स्थापयेत् सुधीः ।  
विशेषार्घोक्तविधिना ������������- इत्युक्तम् ॥ ३-५४० ॥  
  
  
दक्षिणे श्रीपात्रस्थापनमुक्त्वा शक्तिपात्रादिस्थापनक्रममाह ।  
(महाकालसंहितायाम्)  
  
  
वामे संस्थापयेच्छक्तिपात्रं त्रिदशवन्दिते ।  
मध्ये चत्वारि पात्राणि पुनरन्यानि योजयेत् ॥ ३-५४१ ॥  
  
गुरुर्भोगश्च वीरश्च कुलं चेति प्रकीर्तितम् ।  
श्रीपात्रस्य च ये मन्त्रास्ते मन्त्राः सर्वपात्रगाः ॥ ३-५४२ ॥  
  
श्रीपात्रस्य क्रिया या हि सा क्रिया सर्वपात्रगा ।  
तादृक्क्रियाद्यशक्तु तु सामान्येनापि पूजयेत् ॥ ३-५४३ ॥  
  
पृथक्कला न चार्च्यास्तु दश द्वादश षोदश ।  
शक्तेरावाहनं शक्तौ गुरोरपि गुरौ तथा ॥ ३-५४४ ॥  
  
परिवारान् भोगपात्रं वीरे त्वावरणात्मिकान् ।  
कौलिकान् कुलपात्रे च समावाह्य यजेच्छनैः ॥ ३-५४५ ॥  
  
  
तथा ।  
  
  
श्रीपात्रस्याधिकारी तु स्वयमेव न चेतरः ।  
प्। २०५) शक्तेस्तु शक्तिपात्रं स्यात् गुरुपात्रं गुरोरपि ॥ ३-५४६ ॥  
  
भोगपात्रं सुतादीनां शिष्याणां वीरपात्रकम् ।  
कुलपात्रं कौलिकानां निर्णयः प्रोक्त ईदृशः ॥ ३-५४७ ॥  
  
  
तन्त्रान्तरे तु ।  
  
  
श्रीपात्रघटयोर्मध्ये सर्वपात्राणि स्थापयेत् ।  
गुरुपात्रं घटस्थान्ते तदन्ते भोगपात्रकम् ॥ ३-५४८ ॥  
  
तदन्ते शक्तिपात्रं च योगिनीनां तदन्तिके ।  
तदन्ते वीरपात्रं च वलिपात्रं तदन्तिके ॥ ३-५४९ ॥  
  
पाद्यं चाचमनीयं च पात्राणि स्थापयेत् क्रमात् ।  
उत्तमं नव पात्राणि सप्त पात्राणि मध्यमम् ॥ ३-५५० ॥  
  
अधमं त्रीणि पत्राणि एकपात्रं न कारयेत्- इत्युक्तम् ।  
  
  
पाद्यं चामनीयं चेत्युपलक्षणम् । अर्घस्नानीयादिपात्राण्यपि स्थापनीयनि ।  
एतावदशक्तौ (त्रिशक्तिरत्ने)  
  
  
अथवा कलशं शङ्खं शक्तिपात्रत्रयं भवेत् ॥ ३-५५१ ॥  
  
  
	अस्मिन् कल्पेऽपि पाद्यादिपात्राणि स्थापनीयानि पूजोपयुक्त्वादिति सुधार्णवकृतः । पाद्यं चाचमनीयं च अर्घं च नवमं विदुरिति मन्त्रचिन्तामणिकृल्लिखितपाठः प्रामादिकः । सुधार्णवकल्पलतादिषु बहुषु ग्रन्थेषु एतादृशपाठस्यानुपलम्भात् । अर्घपात्रस्य नवमपात्रत्वे श्रीपात्रस्यातिरिक्तत्वापत्तेश्च ।  
अत एव (कुलरत्नावल्याम्)  
  
  
कुलकुम्भश्च श्रीपात्रं शक्तिपात्रं तथैव च ।  
गुरुपात्रं भोगपात्रं योगिनीपात्रमेव च ॥ ३-५५२ ॥  
  
कुलपात्रं वीरपात्रं नवमं वलिपात्रकम्- इत्युक्तम् ।  
  
  
(त्रिशक्तिरत्ने)  
  
  
पुष्पादिना समुद्धृत्य विन्दुं शङ्खामृतस्य च ॥ ३-५५३ ॥  
  
निःक्षिपेत् सर्वपात्रेषु सर्वं दिव्यं विभावयेत् ।  
  
  
(तत्त्वार्णवे)  
  
  
ध्यात्वैवं तर्पयेन्मूर्ध्नि तावुभौ साधकः सुधीः ॥ ३-५५४ ॥  
  
  
प्। २०६) तावुभाविति । आनन्दभैरवमानन्दभैरवीं चेत्यर्थः । तयोर्ध्याने त्वग्रे वक्ष्येते ।  
(त्रिशक्तिरत्ने)  
  
  
ब्रह्मरन्ध्रे स्वके मन्त्री मुद्रया तत्त्वसञ्ज्ञया ।  
तर्पयेद्गुरुपात्रीयद्रव्येणौघत्रयं सुधीः ॥ ३-५५५ ॥  
  
स्वगुरूनपि सन्तर्प्य त्रिः सकृद्वा विशेषतः ।  
आत्मनो हृदयाम्भोजे परिवारगणावृताम् ॥ ३-५५६ ॥  
  
देवीपात्रामृतेनापि तर्पयेत् कुलनायिकाम् ।  
  
  
	देवीपात्रं श्रीपात्रम् । तत्त्वमुद्रा वक्ष्यते । ओघत्रयमिति । दिव्यौघं सिद्धौघं मानवौघं चेत्यर्थः ।  
	तत्र श्यामाया दिव्यौघा गुरुपङ्क्त्य उक्ता (भावचूडामणौ)  
  
  
तत्रादौ कालिका देवी तस्याः शृणु गुरुक्रमम् ॥ ३-५५७ ॥  
  
महादेवी महादेवस्त्रिपुरश्चैव भैरवः ।  
दिव्यौघा गुरवः प्रोक्ताः सिद्धौघान् कथयामि ते ॥ ५५८ ॥  
  
ब्रह्मानन्दः पूर्णदेवश्चलचित्तश्चलाचलः ।  
कुमारः क्रोधनश्चैव वरदः स्मरदीपनः ॥ ३-५५९ ॥  
  
माया मायावती चैव मानवौघान् शृणु प्रिये ।  
विमलः कुशलश्चैव भीमसेनः सुधाकरः ॥ ३-५६० ॥  
  
मीनो गोरक्षकश्चैव भोजदेवः प्रजापतिः ।  
मूलदेवोऽवन्तिदेवो विघ्नेश्वरहुताशनौ ॥ ३-५६१ ॥  
  
सन्तोषः समयानन्दः कालिकागुरवः स्मृताः ।  
दिव्या वसन्ति खे नित्यं सिद्धा भूमाविहापि च ॥ ३-५६२ ॥  
  
मानवौघा मानवेषु मम रूपधराः सदा ।  
आनन्दनाथशब्दान्ता गुरवः सर्वसिद्धिदाः ॥ ३-५६३ ॥  
  
स्त्रियोऽपि गुरुरूपाश्च अम्बान्ताः परिकीर्तिताः ।  
मानवौघान्तिमे देवि स्वगुरूनपि योजयेत् ॥ ३-५६४ ॥  
  
  
प्। २०७) ताराविद्याया गुरुपङ्क्तयोऽपि तत्रैव ।  
  
  
अथ तारागुरून् वक्ष्ये दृष्टादृष्टफलप्रदान् ।  
रुर्ध्वकेशो व्योमकेशो नीलकण्ठो वृषध्वजः ॥ ३-५६५ ॥  
  
दिव्यौघाः सिद्धिदा वत्स सिद्धौघान् शृणु तत्त्वतः ।  
वशिष्ठः कूर्मनाथश्च मीननाथो महेश्वरः ॥ ३-५६६ ॥  
  
हरिनाथो मानवौघानथ वक्ष्यामि सद्गुरून् ।  
तारावती भानुमती जया विद्या महोदरी ॥ ३-५६७ ॥  
  
सुखानन्दः परानन्दः पारिजातः कुलेश्वर ।  
विरूपाक्षः केररी च कथितं तारिणीकुलम् ॥ ३-५६८ ॥  
  
आनन्दनाथशब्दान्ता गुरवः सर्वसिद्धिदाः ।  
स्त्रियोऽपि गुरुरूपाश्च देव्यन्ताः परिकीर्तिताः ॥ ३-५६९ ॥  
  
  
अथ श्रीविद्यागुरवस्तत्रैव ।  
  
  
अथ वक्ष्यामि देवेशि श्रीषोडश्या गुरुक्रमम् ।  
आनन्दनाथदेवश्च परप्रकाशकस्तथा ॥ ३-५७० ॥  
  
ततः परशिवो देवः परशक्तिस्ततः परम् ।  
कौलेश्वरः शक्तिदेवः कुलेशानश्च कामुकः ॥ ३-५७१ ॥  
  
सिद्धौघान् कथयिष्यामि भोगक्रीडश्च भैरवः ।  
समयो देवसहजौ मानवौघान् शृणु प्रिये ॥ ३-५७२ ॥  
  
गणेशो विष्णुविमलौ सहजो भुवनस्तथा ।  
नीलश्च सुप्रियः पश्चात् कथिता गुरवः क्रमात् ॥ ३-५७३ ॥  
  
  
अथ दुर्गागुरुपङ्क्तयस्तत्रैव ।  
  
  
शृणु वत्स महादेव गुरून् दुर्गामनूद्भवान् ।  
परमात्मा परानन्दः परमेष्ठी महोदयः ॥ ३-५७४ ॥  
  
कृष्णः कालः कलानाथो दिव्यौघा भैरवान्तिकाः ।  
प्। २०८) नारदः काश्यपः शम्भुर्भार्गवः कुलकौलिकः ॥ ३-५७५ ॥  
  
एते पञ्च महादेव सिद्धौघाः परिकीर्तिताः ।  
रुद्राचार्यः क्षमाचार्यः पवनाशनसञ्ज्ञकः ॥ ३-५७६ ॥  
  
कुमारीशः शक्तिधरो घनानन्दः प्रकाशकः ।  
हरिशर्मा विष्णुशर्मा दत्तात्रेयः प्रियंवदः ॥ ३-५७७ ॥  
  
बहुला शाकिनी देवी चर्यानाथः प्रकीर्तितः ।  
  
  
	एवं तत्तद्विद्यागुरुपङ्क्तयस्तत्तत्कल्पेभ्योऽवगन्तयाः । एषां तर्पणं तु श्रीअमुकानन्दनाथश्रीपादुकां तर्पयामि । एवं श्री अमुक्यम्बाश्रीपादुकां तर्पयामि इत्यादि ।  
गुरुचतुष्टयमुक्तम् (भावनिर्णये)  
  
  
गुरुः परमगुरुश्चैव परापरगुरुस्तथा ॥ ३-५७८ ॥  
  
परमेष्ठी गुरुश्चैव स्वस्वाम्नायै प्रतर्पयेत् ।  
  
  
(कुलचूडामणौ)  
  
  
अज्ञाने गुरुनाम्नां वै गुरुत्रितयमर्चयेत् ॥ ३-५७९ ॥  
  
चतुष्टयम् वा सङ्कोचो न कर्त्तव्यस्ततः परम् ।  
  
  
(भावनिर्णये)  
  
  
आदौ सर्वत्र देवेशि मन्त्रदः परमो गुरुः ॥ ३-५८० ॥  
  
परापरगुरुस्त्वं हि परमेष्ठिरहं यतः ।  
  
  
	अथ तत्त्वशुद्धिर्यथा । तत्र ॐ श्रुतिः प्राणापानव्यानोदान-समाना मे शुद्ध्यन्तां ज्योतिरहं विरजा विपाप्मा भूयासं स्वाहा ।   
ॐ पृथिव्यप्तेजोवाय्वाकाशानि मे शुद्ध्यन्तां ज्योतिरित्यादि । ॐ प्रकृत्यहङ्कारबुद्धिमनःश्रोत्राणि मे शुद्ध्यन्तामित्यादि । ॐ वाक्चक्षुःश्रोत्रजिह्वाघ्राणवचांसि मे शुद्ध्यन्तामित्यादि । ॐ पाणिपादपायूपस्थशब्दा मे शुद्ध्यन्तामित्यादि । ॐ स्पर्शरूपरसा-काशा मे शुद्ध्यन्तामित्यादि । ॐ वायुतेजःसलिलभूम्यात्मानो मे शुद्ध्यन्तामित्यादि । सप्त मन्त्रान् परामृशन् हस्ताभ्यां सप्तधा सर्वाङ्गे स्पृशेदिति तत्त्वशुद्धिः ।  
	वामाचारे त्वस्मिन्नेव समये वटुकादिभ्यो वलिं प्रयच्छति तद्विधिरग्रे वक्ष्यते । तन्त्रान्तरे ।  
  
  
प्। २०९) तत्त्वशुद्धिं विधायेत्थं पूजाद्रव्याणि शोधयेत् ॥ ३-५८१ ॥  
  
  
(मेरुतन्त्रे)  
  
  
सेचयेत् प्रोक्षणीपात्रतोयैर्मूलास्त्रमुच्चरन् ।  
आत्मानं यागवस्तूनि पूजाद्रव्याणि मण्डलम् ॥ ३-५८२ ॥  
  
दर्शयेद्धेनुमुद्रां च द्रव्यशुद्धिरियं मता ।  
योगपीठन्यासदेवा।स्तत्तत्स्थानेषु पूजयेत् ॥ ३-५८३ ॥  
  
मणिपीठे भावनया ततः पूज्या स्वदेवता ।  
आत्मानं देवतारूपं ध्यायेन्मूलेन पञ्च तु ॥ ३-५८४ ॥  
  
पुष्पस्याञ्जलयो देया मस्तके हृदये गुदे ।  
पादयोः सर्वगात्रे च पूजयेच्चन्दनादिभिः ॥ ३-५८५ ॥  
  
चतुर्भिरुपचारैश्च नैवेद्यं न निवेदयेत् ।  
गुरूपदिष्टविधिना शेषमन्यत् समापयेत् ॥ ३-५८६ ॥  
  
प्रोक्षिण्यद्भिः प्रयुञ्जीत सर्वमेतत् समाहितः ।  
कृत्वा षडङ्गन्यासं च मन्त्रमष्टोत्तरं शतम् ॥ ३-५८७ ॥  
  
जपित्वा देवतायै तमर्पयेदर्घ्यतोयतः ।  
पानीयं प्रोक्षणीसंस्थं त्यक्त्वा सम्पूर्य पूर्ववत् ॥ ३-५८८ ॥  
  
उपचारैश्चन्दनाद्यैर्मण्डले पूजयेद्गुरुम् ।  
पूजयेत् कर्णिकां पूर्वं शालिभिस्तण्डुलैस्ततः ॥ ३-५८९ ॥  
  
दर्भान् न्यसेदुपर्येषां साक्षतं कूर्चकं ततः ।  
छिन्नमूलाः कुशा दीर्घाः सप्तविंशतिसङ्ख्यकाः ॥ ३-५९० ॥  
  
ब्रह्मग्रन्थियुतास्त्वग्रदेशे कूर्च इहोच्यते ।  
यजेदाधारशक्त्यादिपीठमन्त्रावसानकम् ॥ ३-५९१ ॥  
  
  
पीठपूजाप्रकारमाह तत्रैव ।  
  
  
गुरुपङ्क्तिरुदक् पूज्या महागणपतिस्त्ववाक् ।  
प्। २१०) पूजयेदतलादीनि देवस्याधस्तु सप्त च ॥ ३-५९२ ॥  
  
मण्डूकं चापि तस्योर्ध्वं रुद्रं कालानलं ततः ।  
  
  
(शारदायाम्)  
  
  
अधः कूर्मशिलारूढां शरच्चन्द्रनिभप्रभाम् ॥ ३-५९३ ॥  
  
आधारशक्तिं प्रयजेत् पङ्कजद्वयधारिणीम् ।  
  
  
कूर्मशिलारूढामिति । कूर्माकरा या शिला तदुपरि स्थितामित्यर्थः ।  
(तथा)  
  
  
मूर्ध्नि तस्याः समारूढं कूर्मं नीलाभमर्चयेत् ॥ ३-५९४ ॥  
  
रुर्ध्वं ब्रह्मशिलासीनमनन्तं कुन्दसन्निभम् ।  
यजेच्चक्रधरं मूर्ध्नि धारयन्तं वसुन्धराम् ॥ ३-५९५ ॥  
  
तमालश्यामलां तत्र नीलेन्दीवरधारिणीम् ।  
अभ्यर्चयेद्वसुमतीं स्फुरत्सागरमेखलाम् ॥ ३-५९६ ॥  
  
तस्यां रत्नमयं द्वीपं तस्मि।श्च मणिमण्डपम् ।  
यजेत् कल्पतरू।स्तस्मिन् साधकाभीष्टसिद्धिदान् ॥ ३-५९७ ॥  
  
अधस्तात् पूजयेत् तेषां वेदिकां मण्डलोज्ज्वलाम् ।  
पश्चादभ्यर्चयेत् तस्यां पीठं धर्मादिभिः पुनः ॥ ३-५९८ ॥  
  
रक्तश्यामहरिन्द्रेन्द्रनीलाभान् पादरूपिणः ।  
वृषकेशरिभूतेभरूपान् धर्मादिकान् यजेत् ॥ ३-५९९ ॥  
  
गात्रेषु पूजयेत् ता।स्तु नञ्पूर्वानुक्तलक्षणान् ।  
  
  
	भूतो देवयोनिः । नञपूर्वानिति अधर्मादीनित्यर्थः । उक्तलक्षणानिति वृषभाद्याकारान् रक्तादिवर्णानित्यर्थः ।  
	(मेरुतन्त्रे) त्वधर्मादयश्चित्रवर्णा उक्ताः ।  
  
  
धर्मं वृषतनुं रक्तं ज्ञानं कृष्णं च सिंहवत् ॥ ३-६०० ॥  
  
वैराग्यं भूतवत् पीतमैश्वर्यं कृष्णहस्तिवत् ।  
अधर्मादी।श्चित्रवर्णान् पीठस्याधः समर्चयेत् ॥ ३-६०१ ॥  
  
  
प्। २११) तथा ।  
  
  
आग्नेयादिषु कोणेषु दिक्षु चाथाम्बुजं यजेत् ।  
  
  
तत्प्रकारमाह ।  
  
  
आनन्दकन्दं प्रथमं संविन्नालमनन्तरम् ॥ ३-६०२ ॥  
  
सर्वतत्त्वात्मकं पद्ममभ्यर्चेत् तदनन्तरम् ।  
मन्त्री प्रकृतिपत्राणि विकारमयकेशरान् ॥ ३-६०३ ॥  
  
पञ्चाशद्वर्णबीजाढ्यां कर्णिकां पूजयेत् ततः ।  
कलाभिः पूजयेत् सार्धं तस्यां सूर्येन्दुवाचकान् ॥ ३-६०४ ॥  
  
प्रणवस्य त्रिभिर्भागैरथ सत्त्वादिकान् गुणान् ।  
आत्मानमन्तरात्मानं परमात्मानमर्चयेत् ॥ ३-६०५ ॥  
  
ज्ञानात्मानं च विधिवत् पीठमन्त्रावसानकम् ।  
पीठशक्तीः केशरेषु मध्ये च सवराभयाम् ॥ ३-६०६ ॥  
  
  
नवमी पीठशक्तिर्मध्ये पूज्येत्यर्थः ।  
तदुक्तम् (मेरुतन्त्रेऽपि)  
  
  
केशरेषु तथा मध्ये पूर्वादिषु यथाक्रमम् ।  
तत्तन्मन्त्रोक्तपीठस्य नव शक्तीः प्रपूजयेत् ॥ ३-६०७ ॥  
  
पीठमन्त्रेण गन्धाद्यैः पीठमध्ये ततोऽर्चयेत् ।  
चतुर्थीनमसा युक्तैः स्वैः स्वैरेव तु नामभिः ॥ ३-६०८ ॥  
  
मध्येपुष्पाञ्जलिं दद्यात् पीठमन्त्रेण साधकः ।  
मूलमन्त्रं समुच्चार्य षष्ठ्यन्तं पीठनाम च ॥ ३-६०९ ॥  
  
मूर्तिं च कल्पयामीति मूर्तिं मध्ये विनिःक्षिपेत् ।  
  
  
(महाकपिलपञ्चरात्रे)  
  
  
सौवर्णं कलशं रम्यं रौप्यं ताम्रमथापि वा ॥ ३-६१० ॥  
  
निर्दोषं मृण्मयं चापि चन्दनेन विलेपितम् ।  
  
  
प्। २१२) कलशपरिमाणं तु ।  
  
  
पञ्चाशदङ्गुलो व्यास उत्सेधः षोडशाङ्गुलः ॥ ३-६११ ॥  
  
कलशानां प्रमाणं तु मुखमष्टाङ्गुलं भवेत् ।  
  
  
इति (सिद्धान्तसारे) प्रोक्तम् ।  
(शारदायाम्)  
  
  
हेमादिरचितं कुम्भमस्त्राद्भिः क्षलितान्तरम् ॥ ३-६१२ ॥  
  
चन्दनागुरुकर्पूरधूपितं शोभनाकृतिम् ।  
आवेष्टिताङ्गं नीरन्ध्रं तन्तुना त्रिगुणात्मना ॥ ३-६१३ ॥  
  
  
सूत्रे विशेष उक्तस्तन्त्रान्तरे ।  
  
  
कन्याकर्तितसूत्रेण त्रिगुणेन च वर्त्मना ।  
गुणत्रयात्मकेनैव वेष्टयेदभितः समम् ॥ ३-६१४ ॥  
  
  
(शारदायाम्)  
  
  
अर्चितं गन्धपुष्पाद्यैः कूर्चाक्षतसमन्वितम् ।  
नवरत्नोदरं मन्त्री स्थापयेत् तारमुच्चरन् ॥ ३-६१५ ॥  
  
  
(मेरुतन्त्रे)  
  
  
ध्रुवं जपन् विधानेन स्थापयेद्देशिकोत्तमः ।  
नवरत्नानि निःक्षिप्य कुम्भे कूर्चमथोपरि ॥ ३-६१६ ॥  
  
दूर्वाचन्दनसंयुक्तं विन्यसेद्दक्षिणान्वितम् ।  
  
  
नवरत्नानि तत्रैवोक्तानि ।  
  
  
पुष्पं१ नीलं२ च वैदूर्यं३ विद्रुमं४ मौक्तिकं५ तथा ॥ ३-६१७ ॥  
  
ततो मरकतं६ वज्रं७ गोमेदं८ पद्मरागकम्९ ।  
प्रोक्तानि नव रत्नानि देशिकैस्तन्त्रवित्तमैः ॥ ३-६१८ ॥  
  
आद्यन्तं क्रमतो मन्त्रं मातृकां मनसा जपन् ।  
मूलमन्त्रं जपन्नन्ते चिन्तयन्नैक्यमात्मनः ॥ ३-६१९ ॥  
  
प्। २१३) घटस्य पीठाभेदं च चिन्तयेत् साधकोत्तमः ।  
पञ्चाशदौषधीक्वाथैः पूरयेत् तदनन्तरम् ॥ ३-६२० ॥  
  
एकेन सहितास्ताश्च वर्णौषध्यश्च ता इमाः ।  
चन्दनं चापि रक्ताख्यचन्दनं चागुरुस्तथा ॥ ३-६२१ ॥  
  
कर्पूरोशीरकुष्टानि बालकं चापि केसरम् ।  
कङ्कोलकं जातिफलं जटामांसी मुरा तथा ॥ ३-६२२ ॥  
  
ग्रन्थिकं रोचना जातीपत्रं पिप्पलबिल्वकौ ।  
पृश्निपर्णी चित्रकं च लवङ्गं कत्तृणं तथा ॥ ३-६२३ ॥  
  
कट्फलं चापि गुञ्जा स्यादुदुम्बरककाश्मरी ।  
पद्मकाष्ठं शङ्खपुष्पी मयूरस्य शिखा तथा ॥ ३-६२४ ॥  
  
प्लक्षोऽग्निमन्थश्च तथा मुद्गपर्णी कुशाः पुनः ।  
पाषाणभेदकः कृष्णशङ्खपुष्पी च रोहिणी ॥ ३-६२५ ॥  
  
स्योनाको बृहती चैव पाटली मूषकर्णिका ।  
तुलसी शिखरी इन्द्रवल्ली भृङ्गाभिधो नृपः ॥ ३-६२६ ॥  
  
ततोऽपराजिता तालमूली चापि कृताञ्जली ।  
दूर्वा श्रीदेविकन्याख्ये भार्ग्यथो भद्रमुस्तकः ॥ ३-६२७ ॥  
  
लवङ्गरहिताश्चैताः पञ्चाशत्सङ्ख्यका इति ।  
दुग्धवृक्षत्वचां क्वथैर्ब्रह्मभूरुट्त्वगुद्भवैः ॥ ३-६२८ ॥  
  
  
पूरयेदिति शेषः ।  
(शारदायाम्)  
  
  
ऐक्यं सङ्कल्प्य कुम्भस्य पीठस्य च विधानवित् ।  
क्षीरिद्रुमकषायेण पलाशत्वग्भवेन वा ॥ ३-६२९ ॥  
  
तीर्थोदकैर्वा कर्पूरगन्धपुष्पसुवासितैः ।  
आत्माभेदेन विधिवत् मातृकां प्रतिलोमतः ॥ ३-६३० ॥  
  
प्। २१४) जपन्मूलमनुं तद्वत् पूरयेद्देवताधिया ।  
शङ्खे क्वाथाम्बुसम्पूर्णं गन्धाष्टकमभीष्टदम् ॥ ३-६३१ ॥  
  
विलोड्य पूजयेत् तस्मिन्नावाह्य कलशे कलाः ।  
दश वह्नेः कलाः पूर्वं द्वादश द्वादशात्मनः ॥ ३-६३२ ॥  
  
षोडशापि च सोमस्य पश्चात् पञ्चाशतं कलाः ।  
जपेद्वा प्रतिलोमेन मूलमन्त्रं च मन्त्रवित् ॥ ३-६३३ ॥  
  
समाहितेन मनसा ध्यायन्मन्त्रस्य देवताम् ।  
प्राणप्रतिष्ठां कुर्वीत तत्र तन्त्रविचक्षणः ॥ ३-६३४ ॥  
  
कलात्मकं शङ्खसंस्थं क्वाथं कुम्भे च निःक्षिपेत् ।  
  
  
(मेरुतन्त्रे)  
  
  
गन्धपङ्कप्रसूनादिवासितैर्वा शुभैर्जलैः ॥ ३-६३५ ॥  
  
क्वाथादितोयैरापूर्य शङ्खं तस्मिन् विलोडयेत् ।  
गन्धाष्टकं तस्य तस्य देवस्याथ प्रकीर्त्त्यते ॥ ३-६३६ ॥  
  
चन्दनागुरुकर्पूररोचनाकुङ्कुमं मदम् ।  
रक्तचन्दनयावादि गाणपत्यमुदाहृतम् ॥ ३-६३७ ॥  
  
चन्दनागुरुकर्पूरचोरकुङ्कुमरोचनाः ।  
जटामांस्यथ कस्तूरी शक्तेर्गन्धाष्टकं विदुः ॥ ३-६३८ ॥  
  
जलकाश्मीरकुष्टैस्तु रक्तचन्दनचन्दनैः ।  
मालवागुरुकर्पूरैः शाम्भवं चाष्टगन्धकम् ॥ ३-६३९ ॥  
  
ह्रीवेरं चन्दनं कुष्टमगुरुः कुङ्कुमं मुरम् ।  
सेव्यकं च जटामांसी वैष्णवं तदुदीरितम् ॥ ३-६४० ॥  
  
जलकाश्मीरकुष्टैस्तु रक्तचन्दनचन्दनैः ।  
तमालागुरुकर्पूरैः सौरं गन्धाष्टकं विदुः ॥ ३-६४१ ॥  
  
गोरोचनार्ककस्तूरीकर्पूरागुरुकुङ्कमैः ।  
प्। २१५) चन्दनेभमदाभ्यां च दरदेन च पङ्कजैः ॥ ३-६४२ ॥  
  
गन्धाष्टकस्य संयोगात् सामर्थ्याद्देशिकस्य च ।  
सशक्तिकं जलं कुम्भे भवेदेवं विदुर्बुधाः ॥ ३-६४३ ॥  
  
आदौ कृशानुसम्बन्धि कलादशकमर्चयेत् ।  
धूम्रार्चिरुष्मा ज्वलिनी ज्वालिनी विस्फुलिङ्गिनी ॥ ३-६४४ ॥  
  
सुश्रीः सुरूपा कपिला हव्यकव्यवहे उभे ।  
कलाद्वादशकं सौरं पूजयेत् तदनन्तरम् ॥ ३-६४५ ॥  
  
तपिनी तापिनी धूम्रा मरीचिर्ज्वालिनी रुचिः ।  
सुषुम्णा भोगदा विश्वा बोधिनी धारिणी क्षमा ॥ ३-६४६ ॥  
  
कलाषोडशकं चान्द्रं यजेत् पश्चाद्गुरूत्तमः ।  
अमृता मानदा पूषा पुष्टिस्तुष्टी रतिर्धृतिः ॥ ३-६४७ ॥  
  
शशिनी चन्द्रिका कान्तिर्ज्योत्स्ना श्रीः प्रीतिरङ्गदा ।  
पूर्णा पूर्णामृता कान्तिदायिन्यः सोमजाः कलाः ॥ ३-६४८ ॥  
  
वेदादिभेदसञ्जाताः कलाः पञ्चाशदिन्दुयुक् ।  
सन्निधाप्य प्रतिष्ठाप्याभ्यर्चयेत् कलशे तु ताः ॥ ३-६४९ ॥  
  
निवृत्तिः प्रतिष्ठा विद्या शान्तिरिन्धिश्च दीपिका ।  
रेचिका मोचिका पारा सूक्ष्मा सूक्ष्मामृता तथा ॥ ३-६५० ॥  
  
ज्ञानामृताप्यायनी च व्यापनी व्योमरूपिका ।  
अनन्ता सृष्टिऋद्धी तु स्मृतिर्मेधा च कान्तिका ॥ ३-६५१ ॥  
  
लक्ष्मीर्द्युतिः स्थिरा स्थितिः सिद्धिर्जरा च पालिनी ।  
क्षान्तीश्वर्यौ रतिः कामा वरदा ह्लादिनी तथा ॥ ३-६५२ ॥  
  
प्रीतिर्दीर्घा तीक्ष्णा रौद्री भया निद्रा च तन्द्रिका ।  
क्षुत् क्रोधिनी क्रियोत्कारी मृत्युः प्रीता च दारुणा ॥ ३-६५३ ॥  
  
प्। २१६) असिता च तथानन्ता मध्ये मध्ये प्रपूजयेत् ।  
ह्।सः शुचिषडिति प्रतद्विष्णुस्तवेति च ॥ ३-६५४ ॥  
  
त्रियम्बकं च गायत्री विष्णुर्योनिस्तथैव च ।  
तारस्य पञ्चभेदोत्थकलानां पूजयेत् सुधीः ॥ ३-६५५ ॥  
  
कलादशकमावाह्य सृष्ट्याद्यं सन्निधाप्य च ।  
हंसः शुचिषडित्याभ्याम् ऋचं सञ्जप्य पूजयेत् ॥ ३-६५६ ॥  
  
प्राणसंस्थापनं कृत्वा कलानां पूजयेच्च ताः ।  
एवं जराद्यास्तीक्ष्णाद्याः पीताद्याश्च विधानवित् ॥ ३-६५७ ॥  
  
निवृत्त्याद्याश्चापि यजेदुक्तयुक्त्या विचक्षणः ।  
अकारोकारकौ प्रोक्तौ मकारो विन्दुनादकौ ॥ ३-६५८ ॥  
  
शक्तिः शान्तो ह्यमी सप्त ध्रुवभेदाः प्रकीर्तिताः ।  
अन्तिमौ द्वाविमौ भेदौ पृथगेव समीरितौ ॥ ३-६५९ ॥  
  
  
(सिद्धान्तसारे)  
  
  
ध्यात्वा देवं क्षिपेदम्भः शङ्खस्थं तत्कलात्मकम् ।  
  
  
घटे इति शेषः ।  
(शारदायाम्)  
  
  
पश्चादश्वत्थपनसचूतकोमलपल्लवैः ॥ ३-६६० ॥  
  
इन्द्रवल्लीसमाबद्धैः सुरद्रुमधिया गुरुः ।  
कुम्भवक्त्रं पिधायास्मि।श्चषकं सफलाक्षतम् ॥ ३-६६१ ॥  
  
संस्थापयेत् फलधिया विधिवत् कल्पशाखिनाम् ।  
ततः कुम्भं निर्मलेन क्षौमयुग्मेन वेष्टयेत् ॥ ३-६६२ ॥  
  
  
(मेरुतन्त्रे)  
  
  
एतत् प्रधानकुम्भस्य स्थापनं परिकीर्तितम् ।  
अथपूर्वादिकाष्ठासु तोरणानां समीपतः ॥ ३-६६३ ॥  
  
प्। २१७) यथेच्छया मण्डलानि कुर्याद्वाष्टदलानि च ।  
तदूर्ध्वं शालिपुञ्जं तु प्रतिद्वारं समाचरेत् ॥ ३-६६४ ॥  
  
तदूर्ध्वं पूर्णकलशं तत्र चैतान् प्रपूजयेत् ।  
प्राग्ध्रुवं च धरां दक्षे पश्चाद्वाक्पतिमुत्तरे ॥ ३-६६५ ॥  
  
विघ्नेशमथ चाग्नेयादिषु मुम्भान् सुविन्यसेत् ।  
अमृतं दुर्जयं सिद्धार्थकं मङ्गलमर्चयेत् ॥ ३-६६६ ॥  
  
पुनः पूर्वादिकाष्ठासु क्रमादिन्द्रादिकान् यजेत् ।  
लोकपालान् मण्डलेषु कुम्भोपरि च तदृचा ॥ ३-६६७ ॥  
  
ऐरावतं पुण्डरीकं वामनं कुमुदाञ्जनौ ।  
पुष्पदन्तं सार्वभौमं सुप्रतीकं तदग्रतः ॥ ३-६६८ ॥  
  
ततो गुरुः स्ववेद्यां तु गत्वा स्वस्यासने विशेत् ।  
सञ्चिन्त्य मूलमन्त्रेण मूर्तिं तस्मिन् गुरूत्तमः ॥ ३-६६९ ॥  
  
तस्यां मूर्तौ समावाह्य पूजयेदिष्टदेवताम् ।  
  
  
(शारदायाम्)  
  
  
मूलेन मूर्तिमिष्ट्वास्मिन् शाखायां कल्पशाखिनम् ॥ ३-६७० ॥  
  
आवाह्य पूजयेत् तस्यां मन्त्री मन्त्रस्य देवताम् ।  
  
  
(मेरुतन्त्रे)  
  
  
आवाहनादिकं कुर्यान्मूर्त्त्यादौ नवधा तु तत् ॥ ३-६७१ ॥  
  
आदावावाहनं कार्यं त्रिर्जपन्मूलमन्त्रकम् ।  
स्वर्लोकात् सूक्ष्मरूपेण देव आगत्य मूर्तिषु ॥ ३-६७२ ॥  
  
स्थित एवं भावयित्वा सुषुम्णावर्त्मना सुधीः ।  
आनीय देवं स्वस्थानान्नासिकारन्ध्रनिर्गतम् ॥ ३-६७३ ॥  
  
करे पुष्पाञ्जलिः स्थाप्यस्तं दद्याद्देवमूर्धनि ।  
  
  
प्। २१८) (सिद्धान्तसारे)  
  
  
पुष्पाञ्जलिं समादाय मुद्रया च त्रिखण्डया ॥ ३-६७४ ॥  
  
यथोक्तां देवतां ध्यात्वा मूलमन्त्रं समुच्चरन् ।  
सम्बुद्ध्यन्तं देवनामात्रागच्छागच्छ चेत्यपि ॥ ३-६७५ ॥  
  
मूलं पुनः समुच्चार्य स्वस्थानादानयेच्छिवम् ।  
  
  
अत्र शिवपदं तत्तद्देवतापरम् ।  
(महाकालसंहितायाम्)  
  
  
ततः प्रसूनं सङ्गृह्य त्रिखण्डामुद्रया सुधीः ॥ ३-६७६ ॥  
  
करकच्छपिकां बध्वा ध्यानं देव्याः समाचरेत् ।  
यस्य मन्त्रस्य यद्ध्यानं यादृशं परिकीर्तितम् ॥ ३-६७७ ॥  
  
तेनैव ध्यानयोगेन ध्यायीत जगदम्बिकाम् ।  
वहन्नासापुटद्वारा हृदयाम्बुजमध्यतः ॥ ३-६७८ ॥  
  
देवीं पुष्पे समानीय पुष्पं यन्त्रे प्रविन्यसेत् ।  
  
  
(मेरुतन्त्रे)  
  
  
देवस्य तेजस्तन्मूर्तावावाहन्याख्यमुद्रया ॥ ३-६७९ ॥  
  
स्थापयेदुच्चरन्मूलमेतदावाहनं मतम् ।  
ततः संस्थापनं कुर्यादिह तिष्ठेह तिष्ठ च ॥ ३-६८० ॥  
  
मूलान्ते देवतानाम तस्यान्ते च पठेदिति ।  
आस्थापनीयमुद्रां च दर्शयित्वा विभावयेत् ॥ ३-६८१ ॥  
  
जातः स्थिरो भव इति पश्चात् सम्प्रार्थयेदिति ।  
देवेश भक्तिसुलभ सर्वावरणसंयुत ॥ ३-६८२ ॥  
  
यावत् त्वां पूजयिष्यामि तावत् त्वं सुस्थिरो भव ।  
एवं सम्प्रार्थ्य देवेशं सन्निधापनमाचरेत् ॥ ३-६८३ ॥  
  
मूलमन्त्रं समुच्चार्य सम्बुद्ध्यन्तां च देवताम् ।  
प्। २१९) इह त्वं सन्निधेहीति द्विरुक्त्वा स्वस्य सन्निधौ ॥ ३-६८४ ॥  
  
स्थितं देवं तोषयेच्च सन्निधापनमुद्रया ।  
सन्निरोधं ततः कुर्यान्मूलमुच्चार्य देवताम् ॥ ३-६८५ ॥  
  
सम्बुद्ध्यन्तां समुच्चार्य सन्निरुद्धो भवेति च ।  
द्विरुच्चरेत् कृपापूर्णां भक्तिभावनिरोधिताम् ॥ ३-६८६ ॥  
  
प्रतिमायां स्थिरीजातां देवतामिति चिन्तयेत् ।  
सम्मुखीकरणं कुर्यान्मूलमुच्चार्य देवताम् ॥ ३-६८७ ॥  
  
सम्बुद्ध्यन्तां वदेत् पश्चात् सम्मुखो भव इत्यपि ।  
ध्यायेत् स्वसम्मुखं देवं सुप्रसन्नाननाम्बुजम् ॥ ३-६८८ ॥  
  
सम्मुखीकरणीं मुद्रां दर्शयेदिति तत् स्मृतम् ।  
ततोऽवगुण्ठनं कुर्यान्मूलमुच्चार्य देवताम् ॥ ३-६८९ ॥  
  
सम्बुद्ध्यन्तामवगुण्ठितो भवेति प्रदर्शयेत् ।  
अवगुण्ठनमुद्रां च प्रदर्श्य चिन्तयेदिति ॥ ३-६९० ॥  
  
भक्त्या सम्मोहितं देवं विस्मयोत्फुल्ललोचनम् ।  
सकलीकरणं चैतद्देवस्य हृदयादिषु ॥ ३-६९१ ॥  
  
षडङ्गमन्त्रान् विन्यस्य मूलमुच्चार्य देवताम् ।  
सम्बुद्ध्यन्तां च सकलीकृतो भव वदेत् ततः ॥ ३-६९२ ॥  
  
ध्यायेदङ्गिनि देवे तु प्रतिष्ठा अङ्गदेवताः ।  
यस्माद्भिन्नस्वभावानां यदभिन्नं प्रयोजनम् ॥ ३-६९३ ॥  
  
अङ्गानामङ्गिना सार्धं सकलीकरणाद्भवेत् ।  
अमृतीकरणं वक्ष्ये पीठे संस्थाप्य देवताम् ॥ ३-६९४ ॥  
  
बद्ध्वा सम्यग्धेनुमुद्रां देवमूर्ध्नि प्रवर्षणम् ।  
जायते चामृतस्येति ध्यायन्नर्घोदकेन च ॥ ३-६९५ ॥  
  
प्। २२०) त्रिः सिञ्चेन्मूलमन्त्रेण दीपिनीमन्त्रतस्त्रिधा ।  
अकारादिक्षकारान्तमातृकाभिस्त्रिधा पुनः ॥ ३-६९६ ॥  
  
वाग्भवं वदयुग्मं च वाग्वादिनि च वाग्भवम् ।  
क्री। क्लिन्ने क्लेदिनि क्लेदय महाक्षोभमित्यपि ॥ ३-६९७ ॥  
  
कुरु युग्मं कामबीजं सौ। मोक्षं कुरु युग्मकम् ।  
प्रासादश्च पराप्रासादः सप्तत्रिंशदक्षरः ॥ ३-६९८ ॥  
  
दीपिनीमनुराख्यातो देवतेजोऽभिवृद्धिकृत् ।  
मूलं सम्बोधनान्तं च देवनामामृतीकृतः ॥ ३-६९९ ॥  
  
भवेति च वदेदित्थममृतीकरणं स्मृतम् ।  
परमीकरणं वक्ष्ये महामुद्रां च बन्धयेत् ॥ ३-७०० ॥  
  
उच्चार्य मूलदेवं च पूर्ववत् परमाकृती ।  
कृतोभवेति च प्रोक्त्वा ध्यायेद्देवस्य मस्तके ॥ ३-७०१ ॥  
  
परमामृतवृष्टिं च �� �� �� ��- इति ।  
  
  
आवाहनादिमुद्रालक्षणान्युक्तानि (लक्षणसङ्ग्रहे)  
  
  
हस्ताभ्यामञ्जलिं बद्ध्वानामिकामूलपर्वणि ॥ ३-७०२ ॥  
  
अङ्गुष्टौ निःक्षिपेत् सेयं मुद्रा त्वावाहनी मता ।  
अधोमुखी त्वियं वै स्यात् स्थापनीति निगद्यते ॥ ३-७०३ ॥  
  
उच्छ्रिताङ्गुष्ठमुष्ट्योस्तु संयोगात् सन्निधापनी ।  
अन्तःप्रवेशिताङ्गुष्ठा सैव संरोधिनी मता ॥ ३-७०४ ॥  
  
उत्तानमुष्टियुगला सन्मुखीकरणं भवेत् ।  
सव्यहस्तकृता मुष्टिर्दीर्घाधोमुखतर्जनी ॥ ३-७०५ ॥  
  
अवगुण्ठनमुद्रेयमभितो भ्रामिता सती ।  
देवताङ्गे षडङ्गानां न्यासः स्यात् सकलीकृतिः ॥ ३-७०६ ॥  
  
प्। १२१) अमृतीकरणं धेनुमुद्रया सा च सम्मता ।  
अन्योन्याभिमुखाश्लिष्टकनिष्ठानामिका पुनः ॥ ३-७०७ ॥  
  
तथा तत्तर्जनीमध्याद्धेनुमुद्रामृतप्रदा ।  
अन्योन्यग्रथिताङ्गुष्ठा प्रसारितपराङ्गुलिः ॥ ३-७०८ ॥  
  
महामुद्रेयमुदितापरमीकरणे प्रिये ।  
प्रयोजयेदिमा मुद्रा देवताह्वानकर्मणि ॥ ३-७०९ ॥  
  
  
	अत्राद्यपञ्चमुद्रासु इहागच्छ इह तिष्ठ इह सन्निधेहि, इह सन्निधेहि, इह सम्मुखीभवेति क्रमाद्वदन्ति ।  
(उड्डीशे)  
  
  
अत एवाभिपूर्णाया देवतायाः प्रपूजने ।  
सादरं सम्मुखीभावमावाहनमिहोच्यते ॥ ३-७१० ॥  
  
  
अत एवावाहनमुद्राप्रदर्शनादेव ।  
  
  
विभोर्निवेशनं यन्त्रे स्थापनं कथितं बुधैः ।  
पूजां प्रपूज्यमानां तु गृहीत्वानुग्रहादिकम् ॥ ३-७११ ॥  
  
कर्तुं सामर्थ्यमस्यास्तु तत् सान्निध्यं प्रचक्षते ।  
आकर्मकाण्डपर्यन्तं सान्निध्यं हि विभावयेत् ॥ ३-७१२ ॥  
  
स सन्निरोध उद्दिष्टो भक्तितो मन्त्रवित्तरैः ।  
आनन्दायतनं तत्त्वं सच्चिदानन्दलक्षणम् ॥ ३-७१३ ॥  
  
तदत्र सकलं व्याप्तं धेयं स्यादवगुण्ठने ।  
सकलीकरणं कृत्वा मन्त्रैरेभिरथैकताम् ॥ ३-७१४ ॥  
  
अङ्गानामङ्गिना सार्धं विदध्यादमृतीकृतिम् ।  
क्षमा तस्यापराधानां विज्ञेया परमीकृतिः ॥ ३-७१५ ॥  
  
  
	अपराधानामिति । अपरिच्छिन्नस्य ब्रह्मण आवाहनादिमुद्रया परिच्छिन्नताभावनारूपापराधानामित्यर्थः ।  
	(मेरौ) देवस्य हृदयं स्पृशन्नित्युपक्रम्य ।  
  
  
प्। २२२) कुर्यात् प्राणप्रतिष्टां च मम स्थाने वदेत् तथा ।  
देवतानामशेषं तु सर्वं प्राग्ववदिहैव हि ॥ ३-७१६ ॥  
  
  
	मम स्थान इति । भूतशुद्ध्यनन्तरं च स्वदेहे कर्तव्यम् । यत् प्राणप्रतिष्ठापनं तस्मादेतावान् विशेष इत्यर्थः । तत्र च ज्ञानार्णवोक्तसङ्क्षिप्तप्रकारोऽस्माभिर्लिखितः ।  
  
	विस्तरतस्तु (मेरुतन्त्रे)  
  
  
प्राणप्रतिष्ठामन्त्रस्य मुनयोऽजेशपद्मजाः ।  
छन्दो ऋग्यजुषं साम प्राणशक्तिस्तु देवता ॥ ३-७१७ ॥  
  
ऋषिः शिरसि वक्त्रे तु छन्दांसि हृदि देवताः ।  
आं विजाय नमो गुह्ये पदोः ह्री। शक्तये नमः ॥ ३-७१८ ॥  
  
नाभौ नमः क्ली। कीलाय नियोगोऽसुस्थिताविति ।  
ॐ आं ह्री। क्रो। म। कवर्गं सानुस्वारं नभोमुखम् ॥ ३-७१९ ॥  
  
पञ्चतत्त्वं समुच्चार्य स्वात्मने आ। हृदि न्यसेत् ।  
ॐ आ। ह्री। क्रो। चबीजं चवर्गं तद्वच्छब्दादिपञ्चकम् ॥ ३-७२० ॥  
  
आत्मने ई। समुच्चार्य शिरसे वह्निगेहिनी ।  
तानि बीजानि उ। तादृक् टवर्गं श्रोत्रकादि च ॥ ३-७२१ ॥  
  
उक्त्वा तदात्मने ऊ। च शिखायै च वषड्वदेत् ।  
तानि बीजानि एतं च वागादीनि तदात्मने ॥ ३-७२२ ॥  
  
ऐमुक्त्वा कवचायेति हु। वदेत् तदनन्तरम् ।  
चतुर्बीजं च पूर्वोक्तमो। पवर्गं च तादृशम् ॥ ३-७२३ ॥  
  
वचनादि च तद्वत् स्यादौ। नेत्राय तदन्तकम् ।  
चतुर्बीजं च अ। तादृग्यवर्गो मन आदि च ॥ ३-७२४ ॥  
  
तदात्मने स्वरश्चान्तोऽस्त्राय फट् चेति संवदेत् ।  
अङ्गुष्ठादौ हस्ततलान्तं न्यसेदेवमेव हि ॥ ३-७२५ ॥  
  
प्। २२३) नाभ्यधश्चापि कण्ठाधो मूर्धाधोऽथ तदन्तकम् ।  
आ। ह्री। क्रो। क्रमतो न्यस्य हृत्पद्माष्टदलेषु च ॥ ३-७२६ ॥  
  
पूर्वतः क्रमतो वर्णान् कर्णिकायां हृदन्तकान् ।  
र। ल। ह। ष। व। च म। च स। श। क्षमिति वर्गतः ॥ ३-७२७ ॥  
दिक्षु न्यसेत् ततो ध्यायेत् प्राणशक्तिं हृदि स्थिताम् ॥ ३-७२७एफ़् ॥  
  
रत्नाब्धिपोतारुणपद्मसंस्थां  
पाशाङ्कुशाविक्षुशराशवाणान् ।  
शूलं कपालं दधतीं कराब्जै  
रक्तां त्रिनेत्रां प्रणमामि देवीम् ॥ ३-७२८ ॥  
  
हस्तं निधाय हृदये प्राग्बीजं यादिकाष्टकम् ।  
हंसः सोऽहं मम प्राणा वदेदिह स्थिता- इति ॥ ३-७२९ ॥  
  
उक्त्वा तथैव च पुनर्मम जीव इह स्थितः ।  
पुनस्तदुक्त्वा मम तु वदेत् सर्वेन्द्रियाणि च ॥ ३-७३० ॥  
  
पुनस्तदुक्त्वा मम तु वाङ्मनश्चक्षुरुच्चरेत् ।  
श्रोत्रघ्राणप्राणा इहागत्य सुखं चिरं ततः ॥ ३-७३१ ॥  
  
तिष्ठन्तु वह्निजायान्तमुक्त्वा तारं ततो जपेत् ।  
वपुर्ज्योतिर्मयं ध्यायेदिति स्यात् प्राणसंस्थितिः ॥ ३-७३२ ॥  
  
  
ममेत्यादि स्वीयप्राणस्थापनाभिप्रायेण ।  
(तथा)  
  
  
तत्तद्दैवतकल्पोक्तास्ततो मुद्राः प्रदर्शयेत् ।  
ततः सम्पूजयेद्देवंशक्त्या लभ्योपचारकैः ॥ ३-७३३ ॥  
  
  
तन्त्रान्तरे ।  
  
  
विधाय देवतामूर्तौ मूलन्यासमशेषतः ।  
आसनादिप्रसूनान्तानुपचारान् समर्पयेत् ॥ ३-७३४ ॥  
  
  
उपचारास्तु (नवरत्नेश्वरे)  
  
  
प्। २२४) गन्धं पुष्पं तथा धूपं दीपं नैवेद्यमेव च ।  
एते पञ्चोपचाराश्च कैवल्यफलदायिनः ॥ ३-७३५ ॥  
  
  
इति पञ्चोपचाराः ।  
  
  
पाद्यमर्घ्यं तथा स्नानं मधुपर्काचमनं तथा ।  
गन्धादयो निवेद्यान्ता उपचारा दश क्रमात् ॥ ३-७३६ ॥  
  
  
(महाकालसंहितायाम्)  
  
  
पद्यार्घाचमनीयं स्नानीयं चत्वार्यनुक्रमात् ।  
गन्धं पुष्पं च धूपं च दीपं नैवेद्यमेव च ॥ ३-७३७ ॥  
  
पुनराचमीयं च दशैतान् सम्प्रचक्षते ।  
  
  
इति दशोपचाराः ।  
(कुलरत्नावल्याम्)  
  
  
पाद्यार्घाचमनं स्नानं पुनराचमनीयकम् ॥ ३-७३८ ॥  
  
गन्धाक्षतप्रसूनानि धूपदीपनिवेद्यकम् ।  
ताम्बूलं द्वदश प्रोक्ता उपचाराः प्रपूजने ॥ ३-७३९ ॥  
  
  
इति द्वदशोपचाराः ।  
(नवरत्नेश्वरे)  
  
  
आसनं स्वागतं पाद्यमर्घ्यमाचमनीयकम् ।  
मधुपर्काचमनस्नानवसनाभरणानि च ॥ ३-७४० ॥  
  
सुगन्धसुमनोधूपदीपनैवेद्यचन्दनम् ।  
प्रयोजयेदर्चनायामुपचारा।स्तु षोडश ॥ ३-७४१ ॥  
  
  
इति षोडशोपचाराः ।  
(शारदायां तु)  
  
  
पाद्यार्घाचमनस्नानवसनाभरणानि च ।  
गन्धपुष्पे धूपदीपौ नैवेद्याचमनं तथा ॥ ३-७४२ ॥  
  
ताम्बूलमर्चना स्तोत्रं तर्पणं च नमस्क्रिया ।  
प्रयोजयेदर्चनायामुपचारा।स्तु षोडश ॥ ३-७४३ ॥  
  
  
प्। २२५) इत्युक्तम् ।  
(नवरत्नेश्वरे)  
  
  
आसनं स्वागतं पाद्यमर्घ्यमाचमनीयकम् ।  
स्नानं वासोपवीतं च भूषणानि च सर्वशः ॥ ३-७४४ ॥  
  
गन्धं पुष्पं तथा धूपं दीपमन्नं च तर्पणम् ।  
माल्यानुलेपनं चैव नमस्कारं विसर्जनम् ॥ ३-७४५ ॥  
  
अष्टादशोपचारैस्तु मन्त्री पूजां समाचरेत् ।  
  
  
इत्यष्टादशोपचाराः ।  
(सुन्दरीरहस्यवृत्तौ)  
  
  
आसनाभ्यञ्जने तद्वदुद्वर्तननिरीक्षणे ॥ ३-७४६ ॥  
  
सन्मानं वै सर्पिरादेः स्नपनावाहने ततः ।  
पाद्यार्घाचमनीये च स्नानीयमधुपर्ककौ ॥ ३-७४७ ॥  
  
पुनराचमनीयं च वस्त्रं यज्ञोपवीतकम् ।  
अलङ्कारा गन्धपुष्पे धूपदीपौ तथैव च ॥ ३-७४८ ॥  
  
ताम्बुलानि च नैवेद्यं पुष्पमाला तथैव च ।  
अनुलेपनशय्ये च चामरं व्यजनं तथा ॥ ३-७४९ ॥  
  
आदर्शदर्शनं चैव नमस्कारोऽप्यनन्तरम् ।  
गीतवाद्यवितानानि स्तुतिर्होमः प्रदक्षिणम् ॥ ३-७५० ॥  
  
दन्तकाष्ठप्रदानं च ततो देवविसर्जनम् ।  
उपचारा इमे ज्ञेयाः षड्त्रिंशत् सुरपूजने ॥ ३-७५१ ॥  
  
  
इति षट्त्रिंशदुपचाराः ।  
एवं चतुःषष्ट्युपचारादयस्तन्त्रान्तरे द्रष्टव्याः ।  
(कुलोड्डीशे)  
  
  
उपचारेषु सर्वेषु यत् किं चिद्दुर्लभं भवेत् ।  
तत् सर्वं मनसा ध्यात्वा पुष्पक्षेपेण कल्पयेत् ॥ ३-७५२ ॥  
  
तत्र तत्र जलं दद्यादुपचारान्तरान्तरा ।  
  
  
प्। २२६) उपचारसमर्पणविधिरुक्तः (सारसङ्ग्रहे)  
  
  
देवस्य वामभागे तु दद्यान्मूलेन चासनम् ॥ ३-७५३ ॥  
  
पौष्पं दारुमयं वास्त्रं चार्मं कौशेयतैजसम् ।  
षड्विधं चासनं प्रोक्तं देवताप्रीतिकारकम् ॥ ३-७५४ ॥  
  
  
	पौष्पं सुगन्धिपुष्परचितम् । दारुमयं कण्टकिभिन्नं चन्दनादिघटितम् । वास्त्रं कार्पासम् । कौशेयं कम्बलादि । कौशयं सप्तविंशतिकुशपत्राणां विष्टरः ।  
तदुक्तम् (डामरे)  
  
  
सप्तविंशतिदर्भाणां वेण्यग्रे ग्रन्थिभूषिता ।  
विष्टरः सर्वयज्ञेषु लक्षणं परिकीर्तितम्- इति ॥ ३-७५५ ॥  
  
  
	तैजसं सुवर्णादिरचितं लोहसीसादिवर्ज्यम् । चार्मं मृगव्याघ्राद्यजिनम् ।  
(ज्ञानमालायाम्)  
  
  
उपचारविधिं वक्ष्ये दत्वा चाथ शुभासनम् ।  
स्वागतं कुशलप्रश्नं निगदेदग्रतस्ततः ॥ ३-७५६ ॥  
  
(मेरुतन्त्रे)  
  
साङ्गं सावरणं देवं पूजार्थमिह चागतम् ।  
ध्यात्वा इति तु मूलान्ते स्वागतं परिकल्पयेत् ॥ ३-७५७ ॥  
  
  
ज्ञानमालायाम् ।  
  
  
पाद्यं पादाम्बुजे दद्याद्देवस्य हृदयाणुना ।  
  
  
	हृदयाणुना नम इति मन्त्रेणेत्यर्थः ।  
(यामले)  
  
  
हस्ताब्जयोस्ततो दद्यादर्घ्यं तोयैः सुवासितैः ॥ ३-७५८ ॥  
  
  
(ज्ञानमालायां तु)  
  
  
अर्घ्यं दिशेत् ततो मूर्ध्नि शिरोमन्त्रेण देशिकः- इत्युक्तम् ।  
  
  
शिरोमन्त्रेणेति स्वाहेत्यर्थः ।  
महाकालेनापि ।  
  
  
अर्घ्यं मूर्ध्नि प्रदातव्यं स्वाहामन्त्रेण साधकैः- इत्युक्तम् ॥ ३-७५९ ॥  
  
  
प्। २२७) (क्रमदीपिकायां)  
अर्घदानानन्तरं पाद्यदानमुक्तम् ।  
  
दत्वासनं स्वागतमित्युदीर्य  
तथार्घपाद्याचमनीयकानि- इति ॥  
  
(सिद्धान्तसारे)  
  
  
पाद्यं हृन्मनुना दद्यादर्घ्यं ज्वलनजायया ।  
स्वधयाचमनीयं च तेनैव मधुपर्ककम् ॥ ३-७६० ॥  
  
  
(शारदायाम्)  
  
  
स्वधामन्त्रेण वदने दद्यादाचमनीयकम् ।  
जातीलवङ्गकङ्कोलैस्तदुक्तं मन्त्रवेदिभिः ॥ ३-७६१ ॥  
  
  
तथा ।  
  
  
स्वधाणुना ततः कुर्यान्मधुपर्कं मुखाम्बुजे ।  
आज्यं दधि मधून्मिश्रमयमुक्तो मनीषिभिः ॥ ३-७६२ ॥  
  
  
(कुलोड्डीशे) तु । क्षीरशर्करयोरपि मधुपर्काङ्गत्वमुक्तम् ।  
  
  
माक्षिकं शर्करा सर्पिर्दधि क्षीरयुतं तथा ।  
मधुपर्कं कल्पयित्वा प्रदद्याद्विधिपूर्वकम् ॥ ३-७६३ ॥  
  
सर्वतः क्षौद्रमधिकं दधिसर्पिःसिताः समम् ।  
क्षीरं तुः सर्वतः स्वल्पं मधुपर्क उदाहृतः ॥ ३-७६४ ॥  
  
  
(शारदायाम्)  
  
  
तेनैव मनुना कुर्यादद्भिराचमनीयकम् ।  
  
  
तेनैव मनुनेति स्वाहामन्त्रेणैवेत्यर्थः ।  
अत्र सुधार्णबकृतः ।  
  
  
वारुणेन च बीजेन दद्यादाचमनीयकम् ॥ ३-७६५ ॥  
  
मधुपर्कं मुखे दद्याज्जलमन्त्रेण देशिकः ।  
  
  
	इति यामलस्वतन्त्रवचनसङ्गत्यनुरोधेन स्वधामन्त्रेणान्यत्र सुधामन्त्रेणेति पाठमाश्रित्य सुधाशब्दस्यामृतवाचकत्वात् तद्वीजेन विन्दुयुक्तवकारेण मधुपर्कमाचमनीयं च दद्यादित्याहुः ।  
  
प्। २२८) तन्त्रसारकृतस्तु त्यागार्थकस्वाहाशब्देनार्घ्यदानविधानात् तत्समभिव्याहृताचमनीयदाने त्यागबोधकः स्वधाशब्दो गृह्यते न तु वरुणबीजं तस्य त्यागार्थकस्वाभावात् ।  
	तथा च (कुलसारे)  
  
  
आदौ मन्त्रं समुच्चार्य पश्चादेवं समर्चयेत् ॥ ३-७६६ ॥  
  
सम्म्प्रदानं तदन्ते तु त्यागार्थकपदं ततः ।  
एवं क्रमेण देवेशि उपचारान् प्रकल्पयेत् ॥ ३-७६७ ॥  
  
  
	यत् तु ।  
  
  
मधुपर्कं ततः कुर्याज्जलमन्त्रेण देशिकः ।  
स्वधाणुना ततः कुर्यान्मधुपर्कं मुखाम्बुजे ॥ ३-७६८ ॥  
  
तेनैव मनुना कुर्यादद्भिराचमनीयकम् ।  
वारुणेन च बीजेन दद्यादाचमनीयकम्- इति ॥ ३-७६९ ॥  
  
  
	वचनद्वयं, तद्वर्णभेदेन व्यवस्थापनीयम् । शूद्राणां स्वधेत्युच्चारणेऽनधिकारात् । इत्थं च नमः स्वाहा स्वधा वौषडित्यादीनां त्यागार्थकतया तैरेव मन्त्रैरुपचारदानं तद्व्यतिरिक्तमन्त्रेणोपचारसमपर्णं तु प्रमाण्शून्यमिति व्याजह्रुः ।  
  
	के चित् स्वधामन्त्रेण मधुपर्काचमनीयदानस्य सकलतन्त्रसम्मतत्वात् जलमन्त्रेणेत्यादौ तृतीयायाः साहित्यमर्थस्तेन च जलबीजसहितेन स्वधामन्त्रेण दद्यादिति वदन्ति । अन्ये त्वाचमनीयसाधने जलमन्त्रस्तद्दाने तु स्वधेति सङ्गमयन्ति ।  
	निबन्धे ।  
  
  
स्नानं वासोऽलङ्करणं गन्धं पुष्पं हृदार्पयेत् ।  
  
  
हृदा नमःशब्देन ।  
(कालीकल्पे तु)  
  
  
स्नानं गन्धं हृदा दद्यात् पुष्पाणि वौषडित्यपि- इत्युक्तम् ॥ ३-७७० ॥  
  
ततो निवेदयामीति सर्वं दद्यान्महेश्वरि ।  
  
  
सर्वमिति । वस्त्रालङ्कारधूपदीपादीत्यर्थः । नैवेद्यदाने तु विशेष उक्तः ।  
(सिद्धान्तसारे)  
  
  
निवेदयामि हृद्वह्निजायाभिस्तत्त्वमुद्रया ॥ ३-७७१ ॥  
  
देवतायै महेशानि दद्यान्नैवेद्यमुत्तमम्- इति ।  
  
  
प्। २२९) (मेरुतन्त्रे)  
  
  
सुगन्धितैलैरभ्यञ्ज्य सुगन्धामलकादिभिः ॥ ३-७७२ ॥  
  
उद्वर्त्तनं विधायाथ स्नापयेदुष्णवारिणा ।  
गन्धोदकैश्च मूलेन यथाशक्त्याभिषेचयेत् ॥ ३-७७३ ॥  
  
क्षीरदध्याज्यमधुभिः खण्डेन च पृथक् पृथक् ।  
  
  
(शारदायाम्)  
  
  
गन्धाद्भिः कारयेत् स्नानं वाससी परिधापयेत् ॥ ३-७७४ ॥  
  
  
वस्त्राण्युक्तानि (मेरुतन्त्रे)  
  
  
विष्णवे वगलामुख्यै पीतकौशेयमम्बरम् ।  
शिवाय च सरस्वत्यै पार्श्वनाथाय शुभ्रकम् ॥ ३-७७५ ॥  
  
रक्तं शक्त्यर्कविघ्नानां भौमसौगतयोरपि ।  
कृष्णं भैरवकाल्यादे राधादेर्नीलमम्बरम् ॥ ३-७७६ ॥  
  
अच्छिद्रं मलहीनं च सदशं यन्न धारितम् ।  
कार्पासजं वा कौशेयं राङ्कवं वा विशिष्यते ॥ ३-७७७ ॥  
  
तैलादिदूषिताद्रोगः सच्छिद्राद्वाध्यता भवेत् ।  
परकीयाच्च दारिद्र्यं जीर्णादायुःक्षयो भवेत् ॥ ३-७७८ ॥  
  
दग्धाद्विपद्भवेदास्यदत्ते गात्रावलम्बिते ।  
सूचीविद्धात् स्फोटकादि मलिनात् कान्तिहीनता ॥ ३-७७९ ॥  
  
उप्तकेशे पुत्त्रनाशश्चाधौते दीनता भवेत् ।  
मिथ्याभिशापो भवति श्लेष्ममूत्रादिदूषिते ॥ ३-७८० ॥  
  
  
तत्रैव ।  
  
  
यज्ञोपवीतं दत्त्वाथ भूषणानि समर्पयेत् ।  
ङेन्तं नमोन्तं तन्नाम् पूजनादौ प्रयोजयेत् ॥ ३-७८१ ॥  
  
तानि नानाविधानि स्युर्मुकुटादिप्रभेदतः ।  
स्त्रीपुम्प्रभेदतश्चापि विज्ञेयानि विचक्षणैः ॥ ३-७८२ ॥  
  
  
प्। २३०) गन्धः पञ्चविध उक्तः (सिद्धान्तसङ्ग्रहे)  
  
  
सङ्घर्षजः परिमलः क्षोदजः प्राणिसम्भवः ।  
कृष्णसाराभिधानश्च गन्धः पञ्चविधो मतः ॥ ३-७८३ ॥  
  
  
  
	सङ्घर्षजो घृष्टवन्दनादिः । परिमलः सुगन्धिद्रव्यविमर्द-जन्यः । क्षोदजो गोरोचनादिचूर्णोत्पन्नः । प्राणिसम्भवः कस्तूरिकादिः । कृष्णसारस्तु श्रीखण्डादिसुरभिद्रव्याद्यकृष्टः । सारभागो भाषया अतर इति प्रसिद्धः ।  
	तत्रैव ।  
  
  
याक्षं दैवं च गान्धर्वं कर्दमं त्रितयं परम् ।  
धर्मार्थकाममोक्षाणां साधनं देवतार्पितम् ॥ ३-७८४ ॥  
  
  
कर्दमत्रयं तत्रैवोकम् ।  
  
  
कुरङ्गमदकक्कोलकालागुरुसिताभ्रकैः ।  
प्रमोदकृद्देवतानां विज्ञेयो यक्षकर्दमः ॥ ३-७८५ ॥  
  
स एव रोचनायुक्तो देवकर्दम उच्यते ।  
पटीरयुग्देवपङ्को ज्ञेयो गन्धर्वकर्दमः ॥ ३-७८६ ॥  
  
  
कुरङ्गमदः कस्तूरी । सिताभ्रं कर्पूरम् । पटीरं चन्दनम् ।  
(पुरश्चरणचन्द्रिकायाम्)  
  
  
चन्दनं मलयोत्पन्नमनाघ्रातं सुशीतलम् ।  
कर्पूरागुरुकस्तूरीहिमाम्बुक्षोदितं शुभम् ॥ ३-७८७ ॥  
  
  
(मेरुतन्त्रे)  
  
  
कस्तूरिका चैकभागो द्वौ भागौ मुस्तकस्य च ।  
तदर्धैला जटामांसी त्वक्कुष्ठं च शिलारसः ॥ ३-७८८ ॥  
  
चतुर्भागं वालकं च घृतभृष्टा तथा नखी ।  
सुगन्धि कोकिला लोहवाणो राजवचा तथा ॥ ३-७८९ ॥  
  
अष्टौ भागाः केशरस्य मुरायाश्चाथ षोडश ।  
कालागुरुश्चाकसीरं कालीयमथ वार्द्धयः ॥ ३-७९० ॥  
  
भागाः सेवन्तिकार्कस्य चन्दनेन विमर्दयेत् ।  
प्। २३१) कामोदनामा सम्मर्दो देवताराजतोषकृत् ॥ ३-७९१ ॥  
  
  
पुष्पभेदास्तत्रैवोक्ताः ।  
  
  
पुष्पं पञ्चविधं प्रोक्तं परं चापरमेव च ।  
उत्तमं मध्यमं हीनं तेषां वक्ष्यामि लक्षणम् ॥ ३-७९२ ॥  
  
परं सुवर्णपुष्पं स्यात् तत् सदा योग्यमेव हि ।  
अभ्यङ्गपूर्वकं देयमर्चनार्हं पुनर्भवेत् ॥ ३-७९३ ॥  
  
अपरं राजतं पुष्पं ताम्रजं च प्रकीर्तितम् ।  
सदा योग्यं चेदमपि त्रिवर्षं चैकवर्षकम् ॥ ३-७९४ ॥  
  
तुलसी केतकी पद्म करवीरं च मालती ।  
पञ्चैतान्युत्तमान्याहुर्मध्यमानि तथा दश ॥ ३-७९५ ॥  
  
मल्लिकाकुन्दमन्दारतगरार्जुनकिंशुकाः ।  
परिजातमशोकं च विल्वं चम्पकमेव च ॥ ३-७९६ ॥  
  
एतद्भिन्नं सुवर्णं च सुगन्धं हीनमुच्यते ।  
तत्तन्मन्त्रविधानेषु विहितानि समर्पयेत् ॥ ३-७९७ ॥  
  
  
अथ निषिद्धानि तत्रैव ।  
  
  
नार्पयेद्भूमिपतितं कोरकं कृमिभक्षितम् ।  
अङ्गलग्नं समाघ्रातं म्लानं पर्युषितं तथा ॥ ३-७९८ ॥  
  
उग्रगन्धमगन्धं च कृमिकेशादिदूषितम् ।  
अशुद्धपात्रप्राण्यङ्गवासोभिः कुत्सितात्मभिः ॥ ३-७९९ ॥  
  
अनीतं तन्निषिद्धं स्यान्मध्याह्नस्नानतस्तथा ।  
अधोमुखार्पितं नेष्टं पुष्पाञ्जलिविधौ न तत् ॥ ३-८०० ॥  
  
न पर्युषितदोषोऽस्ति तुलसीविल्वचम्पके ।  
जलजे वकुलेऽगस्त्ये मालाकारगृहेषु च ॥ ३-८०१ ॥  
  
केतकीकुटजैर्नेशं न वर्वर्याक्षतैर्हरिम् ।  
प्। २३२) न दूर्वया यजेद्दुर्गां विल्वपत्रैर्दिवाकरम् ॥ ३-८०२ ॥  
  
लम्बोदरं तुलस्या च वृन्तहीनैः समर्चयेत् ।  
  
  
देवताभेदेन पुष्पभेदा उक्ताः (पाद्मे)  
  
  
दूर्वारम्भाविल्वपत्रैस्तुलसीवर्जितैः शुभैः ॥ ३-८०३ ॥  
  
जलजैः स्थलजैः पुष्पैः श्वेतरक्तैर्गणाधिपम् ।  
मालतीकुन्दमन्दारकुमुदैः शारदां यजेत् ॥ ३-८०४ ॥  
  
करवीरं जवापुष्पं पद्मं कोकनदं तथा ।  
नीलोत्पलमशोकं च बन्धूकं दाडिमं तथा ॥ ३-८०५ ॥  
  
केतकं मल्लिकार्कं त्रिसन्ध्यं च रवेः प्रियम् ।  
कनकं कुमुदं कुन्दं तगरं कण्टकारिका ॥ ३-८०६ ॥  
  
गिरिकर्णी विल्वपत्रं निषिद्धं रविपूजने ।  
हयारिकुसुमं पद्मं कैरवं नागकेशरम् ॥ ३-८०७ ॥  
  
जातीसेवन्तिकाद्रोणपुष्पं नीलोत्पलं तथा ।  
अर्कपुष्पमपामार्गमुन्मत्तं कुटजं तथा ॥ ३-८०८ ॥  
  
शमीपुष्पं विल्वपत्रं हरस्यातीव वल्लभम् ।  
केतकं च जपापुष्पं शिरीषं दमनं तथा ॥ ३-८०९ ॥  
  
विभीतकं चातिमुक्तं सर्जबन्धूकयूथिकाः ।  
विष्णुक्रान्तामपि श्वेतां वर्जयेच्छिवपूजने ॥ ३-८१० ॥  
  
मालती मल्लिका यूथी चम्पकं नागकेशरम् ।  
पाटला कुन्दमन्दारं कह्लारमतिमुक्तकम् ॥ ३-८११ ॥  
  
कर्णिकारं कुरुवकं कदम्बं करवीरकम् ।  
तमालं वकुलं नीलोत्पलं कमलकैरवे ॥ ३-८१२ ॥  
  
सेवन्तिका केतकं च दमनं मुनिपुष्पकम् ।  
धात्रीपुष्पं शमीपत्रमपामार्गस्य पत्रकम् ॥ ३-८१३ ॥  
  
प्। २३३) मृदूनां चैव दुर्वाणामङ्कुराः शतपत्रिका ।  
मञ्जरी सहकारस्य तुलसी च हरेः प्रिया ॥ ३-८१४ ॥  
  
उन्मत्तमर्कपुष्पं च निर्गन्धमतिलोहितम् ।  
यदप्युत्कटगन्धं तद्वर्जयेद्विष्णुपूजने ॥ ३-८१५ ॥  
  
रक्तपुष्पं विल्वपत्रं नृसिंहाय निवेदयेत् ।  
वर्जयेत् केतकं पुष्पमन्यत् सर्वं च पूर्ववत् ॥ ३-८१६ ॥  
  
  
(कालीतन्त्रे)  
  
  
नानोपहारबलिभिर्नानापुष्पैर्मनोहरैः ।  
अपामार्गदलैर्भृङ्गैस्तुलसीवर्जितैः शुभैः ॥ ३-८१७ ॥  
  
पूजनीया सदा भक्त्या नृणां शीघ्रफलाप्तये ।  
  
  
(मुण्डमालायाम्)  
  
  
पुष्पाण्यपि तथा दद्याद्रक्तकृष्णसितानि च ॥ ३-८१८ ॥  
  
श्वेतपुष्पं जवापुष्पं करवीरं तथा प्रिये ।  
तगरं मालती जाती सेवन्ती यूथिका तथा ॥ ३-८१९ ॥  
  
धत्तूराशोकवकुलश्वेतकृष्णापराजिताः ।  
वकपुष्पं तथा विल्वं चम्पकं नागकेशरम् ॥ ३-८२० ॥  
  
मल्लिका झिण्टिका काञ्ची रक्तं यत् परिकीर्तितम् ।  
अर्कपुष्पं वर्वरं च बन्धूकं च प्रियम्वदा ॥ ३-८२१ ॥  
  
अष्टम्यां च विशेषेण तुष्टा भवति पार्वती ।  
पद्मपुष्पेण रेक्तेन सतुष्टाः सर्वदेवताः ॥ ३-८२२ ॥  
  
कृष्णैर्वा यदि वा शुक्लैः कालिका वरदा भवेत् ।  
  
  
(मत्स्यसूक्ते)  
  
  
सुगन्धि श्वेतलौहित्यकुसुमैरर्चयेत् कुलैः ॥ ३-८२३ ॥  
  
विल्वैर्मरुवकाद्यैश्च तुलसीवर्जितैः शुभैः ।  
प्। २३४) क्षौद्रपुष्पैर्विशेषेण वज्रपुष्पेण मिश्रितम् ॥ ३-८२४ ॥  
  
सर्वं पुष्पं प्रदद्याच्च भक्तियुक्तेन चेतसा ।  
पूजनीया सदा भक्त्या नृणां शीघ्रफलप्रदा ॥ ३-८२५ ॥  
  
  
कुलैर्वज्रपुष्पाद्यैः ।  
(कालिकापुराणे)  
  
  
पुष्पं कोकनदं पद्म जपा बन्धकमेव च ।  
सर्वेषां पुष्पजातीनां रक्तपुष्पं विशिष्यते ॥ ३-८२६ ॥  
  
  
(यामले)  
  
  
वज्रपुष्पं कालिकायै प्रदद्यात् सिद्धिहेतवे ।  
योनिपुष्पं महेशाय वज्रपुष्पं निगद्यते ॥ ३-८२७ ॥  
  
  
वज्रपुष्पस्य त्रैविध्यमुक्तम् (मुण्डमालायाम्)  
  
  
आषोडशादनूढाया उत्तमं सर्वसिद्धिदम् ।  
बलात्कारेण रुढाया मध्यमं भोगवर्द्धनम् ॥ ३-८२८ ॥  
  
रजोयोगवशादन्यदधमं सुखदायकम् ।  
स्वयम्भूकुसुमं देवि त्रिविधं भुवि जायते ॥ ३-८२९ ॥  
  
  
अनूढाया अनुपभुक्तायाः । रुढाया उपभुक्तायाः ।  
तन्त्रान्तरे ।  
  
  
वज्रपुष्पेणार्पितेन यथा तुष्यति कालिका ।  
न स्वर्णैर्न च रत्नैश्च न स्पर्शमणिभिस्तथा ॥ ३-८३० ॥  
  
अभावे वज्रपुष्पस्य जवापुष्पेन पूजयेत् ।  
अर्कपुष्पेण वा पूज्या कालिका सर्वमङ्गला ॥ ३-८३१ ॥  
  
  
	कालिकेति दक्षिणाम्नायाधिष्ठात्री । उत्तराम्नाये त्वर्कपुष्पनिषेध उक्तो  
(महाकालसंहितायाम्)  
  
  
तुलसीभिरपामार्गैर्धत्तूरैः सिन्धुवारकैः ।  
अर्कपुष्पैर्वासकैश्च नैव देवीं प्रपूजयेत्- इति ॥ ३-८३२ ॥  
  
  
विहितानि तत्रैवोक्तानि ।  
  
  
शिरीषैः कर्णिकारैश्च चम्पकैः कोविदारकैः ।  
प्। २३५) वकुलैश्चैव मन्दारैः कुन्दपुष्पैः कुरण्टकैः ॥ ३-८३३ ॥  
  
लताभिर्ब्रह्मवृक्षस्य मृदुदूर्वाङ्कुरैरपि ।  
काञ्चनारैरशोकैश्च पुन्नागैः केतकीदलैः ॥ ३-८३४ ॥  
  
सेफालिकाभिर्यूथीभिर्जातीभिर्दमनैरपि ।  
शतपत्रैर्मल्लिकाभिरम्लानैर्बन्धुजीवकैः ॥ ३-८३५ ॥  
  
झिण्टीभिश्च जपापुष्पैः करवीरैश्च किंशुकैः ।  
परिजातैः पाटलैश्च पद्मैर्नीलोत्पलैरपि ॥ ३-८३६ ॥  
  
माधवीभिर्मरुवकैरपराजितयापि च ।  
अशनैश्च कदम्बैश्च द्रोणपुष्पैः सकेशरैः ॥ ३-८३७ ॥  
  
अर्चयेत् कुसुमैरेभिर्देवीं साधकसत्तमः ।  
विल्वपत्रं यथा प्रीतिकरं देव्या वरानने ॥ ३-८३८ ॥  
  
न तथान्यत् किञ्चिदस्ति पुष्पेषु प्रीतिकारकम् ।  
अतो यत्नेन दातव्यं विल्वपत्रं त्रिपत्रयुक् ॥ ३-८३९ ॥  
  
  
तथा ।  
  
  
नानापुष्पैर्विरचिता दातव्या पुष्पमालिका ।  
  
  
मालाभेदास्तु तत्रैवोक्ताः ।  
  
  
एकजातीयकैः पुष्पैर्भिन्नजातीयकैरपि ॥ ३-८४० ॥  
  
माला तथैकवर्णा स्याद्भिन्नवर्णापि वा प्रिये ।  
सा पुनस्त्रिविधा ज्ञेया परिणाहवशेन तु ॥ ३-८४१ ॥  
  
पतेद्धृदयपर्यन्तं या मालामोदशालिनी ।  
वैकक्षिका सा विज्ञेया सर्वावरतया स्थिता ॥ ३-८४२ ॥  
  
अधोऽवलम्बिनी नाभेः कौसुमी या स्रगुच्यते ।  
साधोरिणी परिज्ञेया मध्यमा पूर्वतोऽधिका ॥ ३-८४३ ॥  
  
आगुल्फस्रंसिनी या तु पादपद्मोपरि स्थिता ।  
प्। २३६) वनमालेति सा ख्याता सर्वाभ्यः स्रग्भ्य उत्तमा ॥ ३-८४४ ॥  
  
  
अथ द्वितीयविद्यायाः । (नीलतन्त्रे)  
  
  
अष्टम्यां च चतुर्दश्यां पूजयेच्च यथाविधि ।  
आज्ञासिद्धिमवाप्नोति जवापुष्पं च वर्वरी ॥ ३-८४५ ॥  
  
चन्दनं चार्ककुसुमं दद्याच्छ्वेतापराजिताम् ।  
बन्धूकमालया तुष्येत् तथा छागप्रदानवत् ॥ ३-८४६ ॥  
  
  
(त्रिशक्तिरत्ने)  
  
  
वज्रपुष्पेण सम्मिश्रैरर्चयेत् सिद्धिहेतवे ।  
अभावाद्वज्रपुष्पस्य स्मरणात् सिद्धिमाप्नुयात् ॥ ३-८४७ ॥  
  
तुलसीमालतीवर्जं पुष्पं दद्यात् प्रसन्नधीः ।  
  
  
(मत्स्यसूक्ते)  
  
  
पुष्पं श्रष्ठं रक्तकोकं बन्धूकं शतपत्रकम् ॥ ३-८४८ ॥  
  
वर्वरीद्वितयं चैव कर्णिकारद्वयं तथा ।  
वकमन्दारचूतानि करवीराणि शस्यते ॥ ३-८४९ ॥  
  
  
(कुलचूडामणौ)  
  
  
वर्जयेन्मालतीपुष्पं वर्जयेत् तुलसीदलम् ।  
  
  
तन्त्रान्तरे ।  
  
  
वज्रपुष्पेण सर्वत्र पूजयेच्चनिसुन्दरीम् ॥ ३-८५० ॥  
  
  
उपचारान्तरसमर्पणेऽपि वज्रपुष्पं प्रतीच्छ स्वाहेति वक्तव्यमित्यर्थः ।  
(श्रीविद्यापद्धतौ)  
  
  
जलजानीह यावन्ति श्वेतकृष्णारुणानि च ।  
जपाबन्धूकमुख्यानि रक्तानि स्थलजान्यपि ॥ ३-८५१ ॥  
  
श्वेतान्यपि सुगन्धीनि मल्लिकावर्जितानि च ।  
पीतान्यपि तथा विल्वपत्राणि च समर्पयेत् ॥ ३-८५२ ॥  
  
निर्गन्धं कृष्णपुष्पं च तुलसीं च परित्यजेत् ।  
तुलसीगन्धमात्रेण क्रुद्धा भवति सुन्दरी ॥ ३-८५३ ॥  
  
प्। २३७) नार्चयेत् त्रिपुरामम्बां पलाशकुसुमैरपि ।  
  
  
काम्ये तु मल्लिका न निषिद्धा ।  
तदुक्तम् (ज्ञानार्णवे)  
  
  
मल्लिकामालतीजातीकुन्दैश्च शतपत्रकैः ॥ ३-८५४ ॥  
  
श्वेतोत्पलसुशीतैश्च पूजयेन्मासमात्रकम्- इति ।  
  
  
(कौलालवीये)  
  
  
सुन्दरीभैरवीकालीब्रह्मविष्णुविवस्वताम् ॥ ३-८५५ ॥  
  
तुलसीवर्जिता पूजा सा पूजा सफला भवेत् ।  
  
  
	विफलेति क्वचित् पाठस्तत्राप्यकारप्रश्लेषात् सफलेत्यर्थः पर्यवस्यति । ब्रह्मविष्णुविवस्वतामिति पुष्पचिन्तामणिकृल्लिखितपाठः प्रामादिकः । विष्णुपूजायां तुलसीनिषेधस्य स्वप्नेऽप्यश्रुतत्वात् ।  
	(निर्बन्धे)  
  
  
रक्तपुष्पैर्विशेषेण सन्तुष्टा भुवनेश्वरी ॥ ३-८५६ ॥  
  
तथैव च्छिन्नमस्तापि पीतैस्तु वगलामुखी ।  
गुञ्जया तु विशेषेण मातङ्गी वरदा भवेत् ॥ ३-८५७ ॥  
  
  
(मुण्डमालायाम्)  
  
  
श्मशानधत्तुरेणैव तुष्टा धूमावती परा ।  
  
  
  
एवशब्दः प्राशस्त्यपरो न त्वन्ययोगव्यवच्छेदकः ।  
  
  
  
श्रीविद्योदितपुष्पैस्तु सर्वा विद्याः प्रपूजयेत् ॥ ३-८५८ ॥  
  
  
इति तन्त्रान्तरवचनात् ।  
(मेरुतन्त्रे)  
  
  
कुन्दमन्दारकुमुदमालतीपद्मकेतकम् ।  
नन्द्यावर्त्ताह्वयं जाती कह्लारं चम्पकं तथा ॥ ३-८५९ ॥  
  
रक्तोत्पलादिपुष्पाणि लक्ष्म्याश्चातिप्रियाणि हि ।  
  
  
दुर्गायास्तु (भविष्यपुराणे)  
  
  
मल्लिकामुत्पलं पद्मं शमीपुन्नागचम्पकम् ॥ ३-८६० ॥  
  
अशोकं कर्णिकारश्च द्रोणपुष्पं विशेषतः ।  
करवीरं जपापुष्पं कुङ्कुमं नागकेशरम् ॥ ३-८६१ ॥  
  
प्। २३८) यः प्रयच्छति पुण्यार्थं पुष्पाण्येतानि भारत ।  
चण्डिकायै नरश्रेष्ट श्रद्धाभक्तिसमन्वितः ॥ ३-८६२ ॥  
  
स कामानखिलान् प्राप्य श्रीदुर्गानुचरो भवेत् ।  
  
  
तथा ।  
  
  
पुन्नागचम्पकः कुन्दो यूथिका नवमल्लिका ॥ ३-८६३ ॥  
  
तगरार्जुनमल्ली च बृहती शतपत्रिका ।  
तथा कुमुदकह्लारविल्वपाटलमालती ॥ ३-८६४ ॥  
  
जवाविचकिलाशोकरक्तनीलोत्पलानि च ।  
दमनो मरुपत्रं च शतपुष्पं विवृद्धये ॥ ३-८६५ ॥  
  
  
तथा ।  
  
  
सुगन्धिगन्धपुष्पैस्तु पूजयेद्यस्तु चण्डिकाम् ।  
मुक्तिभिर्मालया वापि सोऽश्वमेधफलं लभेत् ॥ ३-८६६ ॥  
  
  
तथा ।  
  
  
नीलोत्पलसहस्रेण यो मालां सम्प्रयच्छति ।  
चण्डिकायै नरश्रेष्ठ तस्य पुण्यफलं शृणु ॥ ३-८६७ ॥  
  
वर्षकोटिसहस्राणि वर्षकोटिशतानि च ।  
श्रीदुर्गानुचरो भूत्वा रुद्रलोके स मोदते ॥ ३-८६८ ॥  
  
  
ग्रहाणामपि तत्रैव ।  
  
  
हयारिकुसुमैः सूर्यं कदम्बैश्चन्द्रमर्चयेत् ।  
क्षितिजं तु जपापुष्पैश्चम्पकेन तु सोमजम् ॥ ३-८६९ ॥  
  
शतपत्रैर्गुरुः पूज्यो जातीपुष्पैस्तु भार्गवः ।  
मल्लिकाकुसुमैः पङ्गुः कुन्दपुष्पैर्विधुन्तुदः ॥ ३-८७० ॥  
  
केतुश्च विविधैः पुष्पैः शान्तिकालेषु सर्वदा ।  
  
  
(यामले)  
  
  
पुष्पैर्देवाः प्रसीदन्ति पुष्पेदेवाश्च संस्थिताः ॥ ३-८७१ ॥  
  
प्। २३९) किं चातिबहुनोक्तेन पुष्पस्योक्तिर्मतल्लिका ।  
परं ज्योतिः पुष्पगतं पुष्पेणैव प्रसीदति ॥ ३-८७२ ॥  
  
त्रिवर्गसाधनं पुष्पं पुष्टिश्रीस्वर्गमोक्षदम् ।  
पुष्पमूले वसेद्ब्रह्मा पुष्पमध्ये तु केशवः ॥ ३-८७३ ॥  
  
पुष्पाग्रे तु महादेवः सर्वे देवाः स्थिता दले ।  
तस्मात् पुष्पैर्यजेद्देवं नित्यं भक्तियुतो नरः ॥ ३-८७४ ॥  
  
  
(क्रियासारे)  
  
  
सर्वैः पुष्पैः सदा पूज्या विहिताविहितैरपि ।  
कर्तव्या सर्वदेवानां भक्तियोगोऽत्र कारणम् ॥ ३-८७५ ॥  
  
देवीपूजा सदा शस्ता जलजैः स्थलजैरपि ।  
विहितैर्वा निषिद्धैर्वा भक्तियुक्तेन चेतसा ॥ ३-८७६ ॥  
  
  
(मेरुतन्त्रे)  
  
  
पुष्पाभावे प्रवालैर्वा तदभावे च कोरकैः ।  
तदभावे फलैः पत्रैस्तदभावे तृणाङ्कुरैः ॥ ३-८७७ ॥  
  
  
तत्रान्तरे ।  
  
  
पुष्पं वा यदि वा पत्रं यथोत्पन्नं तथार्पणम् ।  
विल्वस्य खदिरस्यापि तथा धात्रीफलस्य च ॥ ३-८७८ ॥  
  
तमालस्य च पद्मस्य छिन्नभिन्ने न दूष्यतः ।  
  
  
(मालिनीतन्त्रे)  
  
  
पूजयेत् परमेशानि पुष्पाभावे तु पत्रकैः ॥ ३-८७९ ॥  
  
पत्राणामप्यलाभे तु द्रुमगुल्मोद्भवादिभिः ।  
तद्भुवामप्यलाभे तु तत्फलेन प्रपूजयेत् ॥ ३-८८० ॥  
  
अक्षतैर्वा जलैर्वापि तदभावे तु सर्षपैः ।  
सितैस्तेषामप्यलाभे मानसं पूजनं चरेत् ॥ ३-८८१ ॥  
  
  
प्। २४०) (मेरुतन्त्रे)  
  
  
अथ पुष्पोपचारान्ते कुर्यादावरणार्चनम् ।  
  
  
	इदं च गौडादिसम्प्रदाये । अन्यत्र तु धूपदीपनैवेद्याद्यन्तं पूजनं बोध्यम् ।  
(सिद्धान्तसारे)  
  
  
प्रथमं मन्त्रमुच्चार्य श्रीपूर्वं पादुकापदम् ॥ ३-८८२ ॥  
  
द्वितीयान्तं समुच्चार्य पूजयामीति पूजयेत् ।  
  
  
(सोमभुजङ्गावल्याम्)  
  
  
ततश्च मूलमन्त्रेण त्रिवारं पूजयेत् सुधीः ॥ ३-८८३ ॥  
  
गृहीत्वाज्ञां महादेव्याः परिवारान् समर्चयेत् ।  
षडङ्गैः प्रथमः कल्पो गुरुभिस्तु द्वितीयकः ॥ ३-८८४ ॥  
  
परिवारस्तृतीयः स्याल्लोकपालैश्चतुर्थकः ।  
तदस्त्रैः पञ्चमः प्रोक्त इति सामान्यतः क्रमः ॥ ३-८८५ ॥  
  
  
(यामले)  
  
  
पाद्यादिना तथा पश्चात् पूजयेदङ्गदेवताः ।  
  
  
(मेरुतन्त्रे)  
  
  
मन्त्रसम्पुटितैर्वर्णान्र्मातृकायाः सविन्दुकैः ॥ ३-८८६ ॥  
  
क्रमेण गन्धपुष्पाद्यैर्देवस्याङ्गं समर्चयेत् ।  
  
  
तथा ।  
  
  
केशरेष्वग्निकोणादौ हृदयादीनि पूजयेत् ॥ ३-८८७ ॥  
  
नेत्रमग्नेर्दिशास्वस्त्रं ध्यातव्या अङ्गदेवताः ।  
तुषारस्फटिकश्यामनीलकृष्णारुणार्चिषः ॥ ३-८८८ ॥  
  
वरदाभयधारिण्यः प्रधानतनवः स्त्रियः ।  
अग्नीशासुरवायव्यमध्यदिषु क्रमात् स्थिताः ॥ ३-८८९ ॥  
  
  
(तूर्णायागे)  
  
  
अभीष्टसिद्धिं मे देहि शरणागतवत्सल ।  
भक्त्या समर्पये तुभ्यं प्रथमावरणार्चनम् ॥ ३-८९० ॥  
  
प्। २४१) इति पुष्पाञ्जलिं दद्यात् प्रणमेदतिभक्तितः ।  
प्रत्यावरणमेवं तु तत्तन्नाम्ना समर्पयेत् ॥ ३-८९१ ॥  
  
  
(मेरुतन्त्रे)  
  
  
देवस्य पुरतः प्राची ज्ञेयावरणपूजने ।  
तदादिपरिवाराणां प्रादक्षिण्येन पूजनम् ॥ ३-८९२ ॥  
  
  
(मानसोल्लासे)  
  
  
पूज्यपूजकयोर्मध्ये प्राची सङ्कीर्त्त्यते बुधैः ।  
तद्दक्षिणं दक्षिणं स्यादुत्तरं चोत्तरं भवेत् ॥ ३-८९३ ॥  
  
  
(ज्ञानार्णवे)  
  
  
उत्तराभिमुखो देवि यदा चक्रं समुद्धरेत् ।  
उत्तराशा तदा देवि पूर्वाशैव न संशयः ॥ ३-८९४ ॥  
  
पश्चिमाभिमुखो मन्त्री यदा चक्रं समुद्धरेत् ।  
पश्चिमाशा तदा ज्ञेया पूर्वाशैव न संशयः ॥ ३-८९५ ॥  
  
वोयुकोणं तदाग्नेयमीशानं राक्षसं भवेत् ।  
दक्षिणाशामुखो मन्त्री यदा चक्रं समुद्धरेत् ॥ ३-८९६ ॥  
पूर्वाशैव तदा रक्षो रक्षःकोणं तु वह्निमत् ॥ ३-८९६एफ़् ॥  
  
  
	पश्चिमाशाद्यभिमुखत्वं च काम्यपूजाविशेषपरम् । नित्यादिपूजायां तु प्रागाननो धनददिग्वदनोऽथवेत्यादिना दिग्द्वयस्यैव नियमात् ।  
	(श्यामारहस्ये) तन्त्रान्तरे च ।  
  
  
होतुः पूर्वं पूर्वभागं प्रदिष्टं सव्यं भागं दक्षिणं त्वागमज्ञैः ।  
दक्षं विद्यादुत्तरं भागमग्र्यं प्रज्ञावद्भिः पश्चिमं पीठमुक्तम् ॥ ३-८९७ ॥  
  
  
	पूर्वमिति पुरतः । अग्र्यं स्वसम्मुखं तेन देवपृष्ठमेव प्रतीचीत्यर्थः । यत् तु इन्द्रादीन् साहजिकप्राच्यादिक्रमेण पूजयन्ति के चित् तत् प्रमाणशून्यम् ।  
	(शारदायाम्)  
  
  
पश्चादभ्यर्चनीयाः स्युः कल्पोक्तावृत्तयः क्रमात् ।  
अन्ते यजेल्लोकपालान्मूलपारिषदान्वितान् ॥ ३-८९८ ॥  
  
प्। २४२) हेतिजात्यधिपोपेतान् दिक्षु पूर्वादितः क्रमात् ।  
  
  
इन्द्रादिलोकपालानां ध्यानानि (मेरुतन्त्रे)  
  
  
इन्द्रं सुराधिपं पीतमैरावतगतं विभुम् ॥ ३-८९९ ॥  
  
सहस्रनेत्रं द्विभुजं पीतवज्रधरं भजे ।  
अग्निं तेजोऽधिपं रक्तं श्वेतशक्तिकरं प्रभुम् ॥ ३-९०० ॥  
  
सुभूषणं मेषवाहं वन्दे रक्ताङ्गलोचनम् ।  
यमं प्रेताधिपं कृष्णं महिषोपरि संस्थितम् ॥ ३-९०१ ॥  
  
कालदण्डधरं क्रूरं वृतं दूतैर्भयानकैः ।  
रक्षोऽधिपं च निऋतिं शवासनसमाश्रितम् ॥ ३-९०२ ॥  
  
धूम्राभं खड्गहस्तं च पिङ्गलश्मश्रुकूर्चकम् ।  
मकरे संस्थितं विद्युन्निभया सकराम्बुजम् ॥ ३-९०३ ॥  
  
शुभ्राङ्गं तुन्दिलं वन्दे वरुणं यादसां पतिम् ।  
वायुं प्राणाधिपं धूम्रं रक्ताङ्कुशकरं परम् ॥ ३-९०४ ॥  
  
वातप्रमीसमारुढं धावन्तं वेगतो भजे ।  
यक्षनाथं कुबेरं च शुक्लं शुक्लगदाधरम् ॥ ३-९०५ ॥  
  
नरसिंहासनारूढं मेदुलं चित्रिणीयुतम् ।  
विद्याधिपं नीलशूलधरं वृषभवाहनम् ॥ ३-९०६ ॥  
  
त्रिनेत्रं भालचन्द्रं च जटाजूटधरं सितम् ।  
लोकाधिपं विधातारं रक्तपद्मकरं शुभम् ॥ ३-९०७ ॥  
  
हंसारूढं वेदपाठं कुर्वन्तं तमहं भजे ।  
गौरं नागाधिपं मूर्ध्नि फणामण्डलभूषितम् ॥ ३-९०८ ॥  
  
पीनोत्तुङ्गं चक्रधरमनन्तं विश्वगं भजे ।  
  
  
(शारदायाम्)  
  
  
वज्रं शक्तिं दण्डमसिं पाशमङ्कुशकं गदाम् ॥ ३-९०९ ॥  
  
प्। २४३) शूलं चक्रं पद्ममेषामायुधानि क्रमाद्विदुः ।  
पीतशुक्लसिताकाशविद्युद्रक्तसितासिताः ॥ ३-९१० ॥  
  
कुरुविन्दपाटलाभा वज्राद्याः परिकीर्तिताः ।  
  
  
(यामले)  
  
  
पाणिमूले तु संलग्ने शाखाः सर्वाः प्रसारिताः ॥ ३-९११ ॥  
  
लोकेशानामियं मुद्रा तेषामर्चासु दर्शयेत् ।  
  
  
तन्त्रान्तरे ।  
  
  
गणेशं वटुकं क्षेत्रपालं च योगिनीं तथा ॥ ३-९१२ ॥  
  
पूर्वादिक्रमयोगेन गन्धपुष्पैः समर्चयेत् ।  
  
  
(मेरुतन्त्रे)  
  
  
पुनर्मूलं समुच्चार्य साङ्गायै सपरीति च ॥ ३-९१३ ॥  
  
वारायै नाम देव्याश्च चतुर्थ्यन्तमुदीरयेत् ।  
नम इत्यर्चयेद्गन्धपुष्पाद्यैः साधकस्त्रिधा ॥ ३-९१४ ॥  
  
  
तन्त्रान्तरे ।  
  
  
कृत्वावरणपूजां तु धूपदीपौ निवेदयेत् ।  
  
  
धूपभेदाः उक्ताः (मेरुतन्त्रे)  
  
  
धूपं दहेद्गणेशस्य प्रियः प्रोक्तस्तु गुग्गुलुः ॥ ३-९१५ ॥  
  
सर्जं देव्या महेशस्य निर्यासो देवदारुजः ।  
विष्णोः कृष्णागुरुः शीतं भास्करस्य प्रियं मतम् ॥ ३-९१६ ॥  
  
शक्तेर्दशाङ्गं वक्ष्यामि शैलेयं१ मलयोद्भवम्२ ।  
नखं३ कुष्टं४ सर्जरस५मेकैकांशं प्रकल्पयेत् ॥ ३-९१७ ॥  
  
शिलारसा६गुरु७जटामांसी८भागद्वयं मतम् ।  
षड्माक्षिकं९ सिता१०चाष्टौ धूपोऽयं शक्तिमोहनः ॥ ३-९१८ ॥  
  
हरीतकी१सर्जरस२मुरमांस्यः३ कुभागिकाः४ ।  
प्। २४४) लाक्षा५त्रिभागाश्चत्वारो भागाः शैलज६मुस्तयोः७ ॥ ३-९१९ ॥  
  
पञ्चभागं नखं८ प्रोक्तं षड्भागं कुष्ट९ मुच्यते ।  
द्वादशांशो गुडो१०ऽर्केशविघ्नविष्णुदशाङ्गकः ॥ ३-९२० ॥  
  
मधु१मुस्ता२घृतं३गन्धो४गुग्गुल्वगुरु६शैलजम्७ ।  
सरलं८सिल्ह९सिद्धार्थौ१० शेषदेवदशाङ्गकः ॥ ३-९२१ ॥  
  
  
(तन्त्रान्तरे)  
  
  
गुग्गु१ल्वगुरुको२शीर३शर्करा४मधु५चन्दनैः६ ।  
धूपयेदाज्यसम्मिश्रैनीचैर्देवस्य देशिकः ॥ ३-९२२ ॥  
  
सिता१ज्य२मधु३सम्मिश्रं गुग्गु४ल्वगुरु५चन्दनम्६ ।  
षडङ्गधूपमेतत् तु सर्वदेवप्रियं सदा ॥ ३-९२३ ॥  
  
रोगरोगहररोगदकेशाः सुरतरुजतुलघुपत्रविशेषाः ।  
वक्त्रविवर्जितवारिदमुस्ताधूपवर्तिरिह सुन्दरि शस्ता ॥ ३-९२४ ॥  
  
गुग्गुलं१सरलं२दारु३पत्रं४मलयसम्भवम्५ ।  
ह्रीवेर६मगुरुं७कुष्टं८गुडं९सर्जरसं१० घनम्११ ॥ ३-९२५ ॥  
  
हरीतकी१२नखी१३लाक्षा१४जटामांसी१५च शैलजम्१६ ।  
षोडशाङ्गं विदुर्धूपं दैवे पैत्रे च कर्मणि ॥ ३-९२६ ॥  
  
मधु१मुस्तं२घृतं३गन्धो४गुग्गु५ल्वगुरु६शैलजम्७ ।  
चन्दनं८सिह्ल९सिद्धार्थौ१०दशाङ्गो धूप इष्यते ॥ ३-९२७ ॥  
  
  
(यामले)  
  
  
दशाङ्गधूपः श्यामायाः सुन्दर्याः षोडशाङ्गकः ।  
अष्टादशाङ्गस्ताराया भैरव्याश्च गजाङ्गकः ॥ ३-९२८ ॥  
  
पञ्चाङ्गश्छिन्नमस्तायाः प्रियोऽन्यासां षडङ्गकम् ।  
अभावे सर्वविद्यासु गुग्गुल्वगुरुचन्दनम् ॥ ३-९२९ ॥  
  
  
प्। २४५) (मेरुतन्त्रे)  
  
  
हृदाणुनाथवास्त्रेण घण्टां सम्पूज्य वादयेत् ।  
  
  
तत्रैव ।  
  
  
तारो जयध्वनिपदं मन्त्रमातोऽग्निगेहिनी ॥ ३-९३० ॥  
  
एकादशाक्षरो मन्त्रो घण्टायाः सर्वसिद्धिदः ।  
आवाहनेऽर्घे धूपे च पुष्पे नैवेद्यदीपयोः ॥ ३-९३१ ॥  
  
घण्टानादं प्रकुर्वीत विशेषाद्धूपदीपयोः ।  
पूजाकालं विनान्यत्र कुर्यादस्याः प्रवादनम् ॥ ३-९३२ ॥  
  
नानया च विना पूजां कारयेत् सिद्धिलालसः ।  
  
  
राघवभट्टाः ।  
  
  
धूपभाजनमस्त्रेण प्रोक्ष्याभ्यर्च्य हृदाणुना ॥ ३-९३३ ॥  
  
अस्त्रेण पूजितां घण्टां वादयन् गुग्गुलं दहेत् ।  
  
  
धूपपदार्थ उक्तः (कुलार्णवे)  
  
  
धूताशेषमहादोषपूतिगन्धप्रहारितः ॥ ३-९३४ ॥  
  
परमामोदजननाद्धूप इत्यभिधीयते ।  
  
  
दीपभेदा उक्ताः (कुलोड्डीशे)  
  
  
घृतप्रदीपः१ प्रथमस्तिलतैलसमुद्भवः२ ॥ ३-९३५ ॥  
  
सार्षपः३ फलनिर्यासजातो४वा वारिजोद्भवः५ ।  
दधिज६श्चान्नज७श्चैव दीपाः सप्त प्रकीर्तिताः ॥ ३-९३६ ॥  
  
पद्मसूत्रभवा१ वर्तिर्दर्भसूत्रभवा२ऽथवा ।  
जलजा३ वादरी४वापि तूलकोषोद्भवा५ऽथवा ॥ ३-९३७ ॥  
  
वर्तिका दीपकृत्येषु सदा पञ्चविधा स्मृता ।  
  
  
(यामले)  
  
  
वर्तिः श्वेताथवा रक्ता न पीता नासितापि च ॥ ३-९३८ ॥  
  
बीजशून्यं च कार्पासं तदीयास्तन्तवोऽपि च ।  
प्। २४६) पाटो वा नूतनः शुक्लो वर्तिकायां प्रशस्यते ॥ ३-९३९ ॥  
  
जीर्णं च मलिनं वस्त्रं नैव दद्यात् कदा चन ।  
  
(मेरौ)  
  
तैजसं राजसं लौहं मार्तिक्यं नारिकेलजम् ॥ ३-९४० ॥  
  
तृणराजोद्भवं वापि दीपपात्रं प्रशस्यते ।  
एवं दीपं प्रकुर्वीत नेत्ररञ्जनकारणम् ॥ ३-९४१ ॥  
  
(यामले)  
  
निवेदयेत् पुरो भागे गन्धं पुष्पं च भूषणम् ।  
वामतस्तु तथा धूपमग्रे वा न तु दक्षिणे ॥ ३-९४२ ॥  
  
(मेरुतन्त्रे)  
  
न धूपं वितरेद्भूमौ नासने न घटे तथा ।  
यथा तथा धारगतं कृत्वा तं विनिवेदयेत् ॥ ३-९४३ ॥  
  
मेदो मज्जायुतो नेष्टो विष्णवे दारुसम्भवः ।  
  
(यामले)  
  
दीपं दक्षिणतो दद्यात् पुरतो वा न वामतः ॥ ३-९४४ ॥  
  
तथा ।  
  
दक्षिणे घृतयुक्तश्च तैलयुक्तश्च वामतः ।  
दक्षिणे च सिता वर्तिर्वामतो रक्तवर्तिकः ॥ ३-९४५ ॥  
  
(मेरुतन्त्रे)  
  
पूजयित्वा स्वमन्त्रेण घण्टां तन्नादपूर्वकम् ।  
दीपं दद्यात् तु विभवे नानावाद्यपुरस्सरम् ॥ ३-९४६ ॥  
  
तत्रैव ।  
  
गोसर्पिषा वा तैलेन वर्त्त्या कर्पूरगर्भया ।  
उच्चैः प्रदर्शयेद्दीपं न च मेदादिना क्व चित् ॥ ३-९४७ ॥  
  
न मिश्रीकृत्य दद्यात् तु दीपं स्नेहान् घृतादिकान् ।  
कृत्वा मिश्रीकृतं स्नेहं तामिस्रं नरकं व्रजेत् ॥ ३-९४८ ॥  
  
प्। २४७) पारावतभ्रमाकारं भ्रामयेच्च प्रदर्शयेत् ।  
देवस्य सर्वावयवान् श्लोकमेवं ततः पठेत् ॥ ३-९४९ ॥  
  
सुप्रकाशो महादीप्तः सर्वत्र तिमिरापहः ।  
सावाह्याभ्यन्तरज्योतिर्दीपोऽयं प्रतिगृह्यताम् ॥ ३-९५० ॥  
  
दक्षिणे सार्षपं दीपं तिलतैलस्य वामतः ।  
सिता वर्तिर्दक्षिणतो रक्ता वर्तिस्तु वामतः ॥ ३-९५१ ॥  
  
वृक्षेषु दीपो दातव्यो न तु भूमौ कदा चन ।  
कृत्वा तु पृथिवीतापं दीपमुत्सृजते नरः ॥ ३-९५२ ॥  
  
सतापपापं नरकं प्राप्नोत्येव शतं समाः ।  
नैव निर्वापयेद्दीपं लक्ष्मीनाशकरो यतः ॥ ३-९५३ ॥  
  
(कालिकापुराणे)  
  
लभ्यते यस्य तापस्तु दीपस्य चतुरङ्गुलात् ।  
न स दीप इति ख्यातो ह्योघवह्निस्तु स श्रुतः ॥ ३-९५४ ॥  
  
शाणं वा दौरं वस्त्रं जीर्णं मलिनमेव वा ।  
उपभुक्तं न दद्यात् तु वर्तिकार्थं कदा चन ॥ ३-९५५ ॥  
  
नैव निर्वापयेद्दीपं देवार्थमुपकल्पितम् ।  
दीपहर्ता भवेदन्धः काणो निर्वापको भवेत् ॥ ३-९५६ ॥  
  
सर्वंसहा वसुमती सहते न द्वयं त्विदम् ।  
अकार्ये पादघातं च दीपतापं तथैव च ॥ ३-९५७ ॥  
  
तत्रान्तरे ।  
  
अङ्गुष्ठाग्रेण देवेशि धृत्वा दीपं निवेदयेत् ।  
परावतभ्रमाकारमुद्भ्राम्य नयनावधि ॥ ३-९५८ ॥  
  
दीपपदार्थ उक्तः ।  
(कुलार्णवे)  
  
दीर्घाज्ञानमहाध्वान्ताहङ्कारपरिवर्जनात् ।  
प्। २४८) परतत्त्वप्रकाशाच्च दीप इत्यभिधीयते ॥ ३-९५९ ॥  
  
(यामले)  
  
नैवेद्यं दक्षिणे भागे पुरतो वा न पृष्ठतः ।  
पक्वं च देवतावामे आमान्नं देवदक्षिणे ॥ ३-९६० ॥  
  
पक्वापक्वविभेदेन नैवेद्येष्वपि च स्थितिः ।  
पुरतो नियमो नास्ति दीपनैवेद्ययोः क्व चित् ॥ ३-९६१ ॥  
  
(रुद्रयामल-) वचनानि ।  
  
तैजसेषु च पात्रेषु सौवर्णे राजते तथा ।  
ताम्रे वा प्रस्तरे वापि पद्मपत्रेऽथ वा पुनः ॥ ३-९६२ ॥  
  
यज्ञदारुमये वापि नैवेद्यं कल्पयेद्बुधः ।  
सर्वाभावे तु माहेयं स्वहस्तघटितं यदि ॥ ३-९६३ ॥  
  
(सारसङ्ग्रह-) वचने तु ।  
  
निधाय स्वर्णजे पात्रे साधारं तच्च मण्डले ।  
निधाय चतुरस्रे च संस्कुर्याच्छास्त्रमार्गतः ॥ ३-९६४ ॥  
  
अस्त्रमन्त्रेण सम्प्रोक्ष्य चक्रमुद्राभिरक्षितम् ।  
वायुबीजेन संशोध्य वह्निबीजेन तद्दहेत् ॥ ३-९६५ ॥  
  
स्पृशन् दक्षकराग्रेण सुधाबीजेन मन्त्रयेत् ।  
धेनुमुद्रां प्रदर्श्याथ गन्धपुष्पैः समर्चयेत् ॥ ३-९६६ ॥  
  
(मेरुतन्त्रे)  
  
देवमभ्यर्च्य कुर्याच्च पुष्पाञ्जलिमनन्यधीः ।  
हेमपात्रस्थितं दिव्यं परमान्नं सुसंस्कृतम् ॥ ३-९६७ ॥  
  
पञ्चधा षड्रसोपेतं गृहाण मम सिद्धये ।  
मूलमन्त्रं समुच्चार्य स्वाहान्तं जलमर्पयेत् ॥ ३-९६८ ॥  
  
कराभ्यां संस्पृशन् पात्रं नैवेद्यान्ते नमो वदेत् ।  
देवस्य दक्षिणे हस्ते जलं दत्वा पठेदिदम् ॥ ३-९६९ ॥  
  
प्। २४९) अमृतोपस्तरणमसि स्वाहा इति नवाक्षरम् ।  
दर्शयेद्वामहस्तेन विकचोत्पलसन्निभाम् ॥ ३-९७० ॥  
  
दर्शयित्वा प्रासमुद्रां पञ्चप्राणाहुतिं चरेत् ।  
  
  
प्राणादिमुद्रास्तत्रैवोक्ताः ।  
  
  
कनिष्ठानामिकाङ्गुष्ठयोगः प्राणस्य मुद्रिका ॥ ३-९७१ ॥  
  
तया प्रासं गृहीत्वा प्राणाय स्वाहेति संवदेत् ।  
तर्जनीमध्यमाङ्गुष्ठयोगेनापानकं वदेत् ॥ ३-९७२ ॥  
  
ङेन्तं स्वाहान्तमथ च व्यानाय च ततो वदेत् ।  
स्वाहाथ मध्यमानामाङ्गुष्ठयोगेन निर्वपेत् ॥ ३-९७३ ॥  
  
हित्वा कनिष्ठां सर्वाभिरुदानायाग्निगेहिनीम् ।  
सर्वाभिस्तु समानाय स्वाहोक्त्वा ग्रासमावपेत् ॥ ३-९७४ ॥  
  
  
तन्त्रान्तरे ।  
  
स्पृशेत् कनिष्ठोपकनिष्ठिके द्वे  
स्वाङ्गुष्ठमूर्ध्ना प्रथमेह मुद्रा ।  
तथापरा तर्जनिमध्यमे स्या-  
दनामिकामध्यमिके च मध्या ॥ ३-९७५ ॥  
  
अनामिकातर्जनिमध्यमाश्च  
तद्वच्चतुर्थी सकनिष्ठकास्ताः ।  
स्यात् पञ्चमी मध्यमतः प्रदिष्टाः  
प्राणादिमुद्रा निजमन्त्रयुक्ताः ॥ ३-९७६ ॥  
  
(मेरुतन्त्रे)  
  
ततः स्वर्णादिजे पात्रे सुतोयं धेनुमुद्रया ।  
अमृतीकृत्य देवाय देयं मन्त्रमिदं पठेत् ॥ ३-९७७ ॥  
  
नमस्ते देवदेवेश सर्वतृप्तिकरं परम् ।  
प्। २५०) अन्यानिवेदितं शुद्धं प्रकृतिस्थं सुशीतलम् ॥ ३-९७८ ॥  
  
परमानन्दसम्पूर्णं गृहाण जलमुत्तमम् ।  
उक्त्वैवं देवतावामे जलपात्रं निवेशयेत् ॥ ३-९७९ ॥  
  
त्रिभिर्वणैः प्रदातव्यं देवार्थं पाकभोजनम् ।  
घृतपक्वं दुग्धसिद्धं साधितं केवलाग्निना ॥ ३-९८० ॥  
  
युक्तं वैक्षवपङ्केन तच्छूद्रस्य प्रशस्यते ।  
ततः पुष्पाञ्जलिं दद्यादस्त्रमन्त्रेण बन्धनम् ॥ ३-९८१ ॥  
  
दिशां कृत्वा जवनिकां देवस्य परितो न्यसेत् ।  
अमृतात्मकनैवेद्यं नम इत्युच्चरेत् पुनः ॥ ३-९८२ ॥  
  
धेनुमुद्रां प्रदर्श्याथ भुञ्जानां देवतां स्मरेत् ।  
अष्टोत्तरशतं जप्त्वा मूलमन्त्रं ददेज्जलम् ॥ ३-९८३ ॥  
  
नैवेद्यान्ते त्वाचमनं दत्वा होमविधिं चरेत् ।  
  
तत्रैव ।  
  
विधाय पूजामेवं हि धूपदीपनिवेद्यकैः ॥ ३-९८४ ॥  
  
तथा ।  
  
वेदिकाया दक्षभागे कृत्वा स्थण्डिलमुत्तमम् ।  
संस्थाप्य वह्निं संस्कृत्य वैश्वदेवं समारभेत् ॥ ३-९८५ ॥  
  
यथाविधि ततस्तत्र गन्धाद्यैर्देवतां यजेत् ।  
तत्र प्रणवपूर्वाभिर्हुत्वा व्याहृतिभिः पुरा ॥ ३-९८६ ॥  
  
जुहुयान्मूलमन्त्रेण पायसेन घृतेन च ।  
पञ्चविंशतिभिः पश्चाद्धुत्वा व्याहृतिभिः पुनः ॥ ३-९८७ ॥  
  
सम्पूज्य तां चन्दनाद्यैः पीठमूर्तौ नियोजयेत् ।  
अग्निं विसृज्य सृष्टेन पायसेन वलिं हरेत् ॥ ३-९८८ ॥  
  
पार्षदेभ्यश्चन्दनादिपुष्पाक्षतसमन्वितम् ।  
  
  
प्। २५१) अत्र वैश्वदेवो नित्यहोम एव ।  
(सिद्धान्तसारे)  
  
  
समाप्य वैश्वदेवं तु भूतेभ्यो वलिमाहरेत् ॥ ३-९८९ ॥  
  
शाक्ते तु बलिदानान्ते दद्याद्भूतवलिं सुधीः ।  
  
  
	यत्र वैष्णवादिकल्पे वक्ष्यमाणवलिदानविधिर्नास्ति तत्रास्मिन्नेव समये भूतवलिर्देय इत्यर्थः ।  
(मेरुतन्त्रे)  
  
  
देवं तृप्तमिति ध्यत्वा नैवेद्यं गतसारकम् ॥ ३-९९० ॥  
  
सञ्चिन्त्य रक्षोदिग्भागे पात्रं तत् स्थापयेत् ततः ।  
गोमयाद्भिस्तदस्त्रेण नैवेद्यस्थानशोधनम् ॥ ३-९९१ ॥  
  
देवोच्छिष्टं गृहीत्वा तु निर्माल्यभोजिने नमः ।  
इत्यैशान्यां विनिःक्षिप्य हस्तं प्रक्षालयेत् ततः ॥ ३-९९२ ॥  
  
पुनराचमनं दद्यात् करोद्वर्तनमेव च ।  
शुद्धमाचमनं दत्वा सुगन्धैर्गन्धयेत् करौ ॥ ३-९९३ ॥  
  
(गौतमीये)  
  
क्षणं विमृष्य मतिमान् दद्याद्गण्डूषकं ततः ।  
अमृतापिधानमसि स्वाहेति मनुनामुना ॥ ३-९९४ ॥  
  
(यामले)  
  
सर्वोपकरणादीनि मूलान्ते च निवेदयेत् ।  
अशक्तो मनसा दद्यादेतत् कर्म न लोपयेत् ॥ ३-९९५ ॥  
  
  
द्वितीयविद्याविषये तु विशेष उक्तो (नीलतन्त्रे)  
  
  
सर्वं मन्त्रमयं कृत्वा देवतायै निवेदयेत् ।  
श्रीमदेकजटे वज्रपुष्पं प्रतीच्छ चोच्चरेत् ॥ ३-९९६ ॥  
  
मूलेनाग्निप्रियान्तेन सतारेण च साधकः ।  
  
  
	तारः प्रणवस्तस्य चान्वय आदावेव सम्प्रदायसिद्धः । अयं च मन्त्रः सर्वासामपि तारादिदेवतानां पूजायामविरुद्ध एवेति सुधार्णवकृतः ।  
प्। २५२) श्रीविद्याविषये तु (मानसोल्लासे)  
  
  
सम्बुद्ध्या प्रवदेन्मन्त्री उपचारान् सदैव तु ॥ ३-९९७ ॥  
  
तथा ।  
  
सर्वोपचारमन्त्राश्च त्रिताराद्याः समीरिताः- इत्युक्तम् ।  
  
  
तारत्रयं च श्री। ह्री। क्ली। इति । (यामले)  
(ज्ञानार्णवे) ऽवाङ्माया कमले चेऽ त्युक्तम् ।  
  
  
पुनश्च चुल्लुकं दद्याद्दत्वा ताम्बूलमुत्तमम् ॥ ३-९९८ ॥  
  
एलालवङ्गकर्पूरजातीफलादिसंयुतम् ।  
तमालदलकर्पूरपुगभागैस्तरङ्गितम् ॥ ३-९९९ ॥  
  
(मेरुतन्त्रे)  
  
ततो दद्याच्च ताम्बूलं विष्णवे द्वादशाङ्गकम् ।  
खदि१रैला२लवङ्गे३न्दु४चूर्णं५पर्णतमालकम्६ ॥ ३-१००० ॥  
  
जातीकोशदलात्वग्भिः७ कस्तूरी८केशरै९र्युतम् ।  
पुगीफल१०मथ प्रोक्तं दशाङ्गं भास्करस्य तु ॥ ३-१००१ ॥  
  
मृगनाभितमालाभ्यां हीनं विघ्नेश्वरस्य तु ।  
पञ्चाङ्गं चूर्ण१खदिर२पर्ण३पूगीफले४न्दुकम्५ ॥ ३-१००२ ॥  
  
शैलं देव्या जातिकोशयुतं तच्च महेशितुः ।  
  
तत्रैव ।  
  
दर्शयेच्च तथादर्शं कल्पयेच्छत्रचामरैः ॥ ३-१००३ ॥  
  
अथोपचारमुद्राः ।  
  
आसने पद्ममुद्रा स्याद्धस्तद्वयमधोमुखम् ।  
  
मुद्रैषा कुशलप्रश्ने तदेवोर्ध्वमुखं पुनः ॥ ३-१००४ ॥  
  
मुद्रा स्यात् स्वागते चार्घ्यमुद्रा त्वञ्जलिरुच्यते ।  
अनामाङ्गुष्ठयोगाच्च सैवोक्ता पाद्यमुद्रिका ॥ ३-१००५ ॥  
  
उत्तानं दक्षहस्तं तु कृत्वा निम्नतलं सुधीः ।  
प्। २५३) कनिष्ठहीनाः संयुक्ताश्चतस्रोऽङ्गुल्य उन्नताः ॥ ३-१००६ ॥  
  
मुद्रैषाचमने प्रोक्ताधोमुखी च त्वनामया ।  
स्पृष्टाङ्गुष्ठा भवेन्मुद्रा मधुपर्के वरानने ॥ ३-१००७ ॥  
  
अधोमुखी दक्षहस्तकृता मुष्टिः कनिष्ठया ।  
विमुक्ता स्नानमुद्रैषा गदिता परमेश्वरि ॥ ३-१००८ ॥  
  
उत्तानं दक्षिणं हस्तं कृत्वा तन्मध्यमां पुनः ।  
अङ्गुष्ठेन स्पृशेदेषा मुद्रा वस्त्रस्य कीर्तिता ॥ ३-१००९ ॥  
  
एषैवानामिकास्पर्शान्मुद्रा भूषणसञ्ज्ञिता ।  
कनिष्ठास्पर्शतो ह्येषा उपवीतस्य मुद्रिका ॥ ३-१०१० ॥  
  
ज्येष्ठाग्रेण कनिष्ठाग्रं स्पृशेद्गन्धस्य मुद्रिका ।  
  
तन्त्रान्तरे ।  
  
मध्यमानामिकाङ्गुष्ठैरङ्गुल्यग्रेण पार्वति ॥ ३-१०११ ॥  
  
दद्याच्च विमलं गन्धं मूलमन्त्रेण साधकः ।  
अङ्गुष्ठतर्जनीभ्यां तु यन्त्रे पुष्पं निवेदयेत् ॥ ३-१०१२ ॥  
  
अधोमुखं करं कृत्वा तर्जन्यग्रे तु योजयेत् ।  
अङ्गुष्ठाग्रं तु मुद्रेयं पुष्पाख्या परमेश्वरि ॥ ३-१०१३ ॥  
  
यथा गन्धं तथा देवि धूपं दद्याद्विचक्षणः ।  
मध्यमानामिकाभ्यां तु मध्ये पर्वणि देशिकः ॥ ३-१०१४ ॥  
  
अङ्गुष्ठाग्रेण देवेशि धृत्वा दीपं निवेदयेत् ।  
  
तथा ।  
  
अङ्गुष्ठाग्रेण तर्जन्याः स्पृशेदग्रं महेश्वरि ॥ ३-१०१५ ॥  
  
प्। २५४) धूपमुद्रेयमाख्याता सर्वदेवप्रियङ्करी ।  
अनामाग्रं स्पृशेद्देवि ज्येष्ठाग्रेण तु देशिकः ॥ ३-१०१६ ॥  
  
नैवेद्यमुद्रा कथिता देवतातृप्तिकारिणी ।  
  
अन्यत्र ।  
  
उत्तोलनं त्रिधा कृत्वा गायत्र्या मूलयोगतः ॥ ३-१०१७ ॥  
  
तत्त्वाख्यमुद्रया देवि नैवेद्यं तु निवेदयेत् ।  
मूलेनाचमनं दद्यात् ताम्बूलं तत्त्वमुद्रया ॥ ३-१०१८ ॥  
  
(सिद्धान्तसारे)  
  
मूलमन्त्रेण सम्पूज्य स्वस्वकल्पोक्तमन्त्रतः ।  
देवतायै वलिं दत्वा विघ्नादिभ्यो वलिं हरेत् ॥ ३-१०१९ ॥  
  
(ज्ञानार्णवे)  
  
ईशानवह्निनैरृत्यवायुकोणेषु पूर्ववत् ।  
मण्डलानि विधायाथ पूर्ववत् पूजयेत् प्रिये ॥ ३-१०२० ॥  
  
पूर्ववद्वलिदानं च दद्यात् सर्वसमृद्धये ।  
वटुकानि महेशानि योगिनीभ्यश्च वल्लभे ॥ ३-१०२१ ॥  
  
गणेशक्षेत्रपालाभ्यां पूर्ववद्वलिमुत्सृजेत् ।  
  
(समयाचारे)  
  
दक्षिणे वटुकं दद्यादुत्तरे योगिनीगणे ॥ ३-१०२२ ॥  
  
पूर्वे भूतवलिं दद्यात् क्षेत्रपालाय पश्चिमे ।  
  
तथा ।  
  
अङ्गुष्ठनामिकाभ्यां तु वटुकाय वलिर्मतः ॥ ३-१०२३ ॥  
  
कनिष्ठाङ्गुष्ठयोगेन योगिनीवलिमाहरेत् ।  
अङ्गुष्ठतर्जनीभ्यां तु क्षेत्रपालवलिं हरेत् ॥ ३-१०२४ ॥  
  
अङ्गुलीभिश्च सर्वाभिरुक्तो भूतवलिः प्रिये ।  
तथ्यमुष्टेस्तु मध्यस्थामङ्गुलिं दण्डवत् कुरु ॥ ३-१०२५ ॥  
  
प्। २५५) गजदन्तमहामुद्रा गणपस्य वलौ भवेत् ।  
अङ्गुलीभिश्च सर्वाभिरुक्तो भूतवलिः प्रिये ॥ १०२६ ॥  
  
  
वलिद्रव्याण्युक्तानि (महाकालसंहितायाम्)  
तत्रादौ दक्षिणाचारे ।  
  
  
माषभक्तं तथा लाजा धानाः शक्तव एव वा ।  
पृथुकास्तण्डुला वापि स्विन्ना व्रीहय एव वा ॥ १०२७ ॥  
  
आमिक्षा वा यवागूर्वा कृशरं पायसं तथा ।  
आज्याभिषिक्तं दधि वा पक्वान्नानि फलानि वा ॥ १०२८ ॥  
  
वामाचारे ।  
  
दग्धमीनो भर्जितं वा तेमनीकृतमेव वा ।  
मदिरा वा प्रदातव्या वलित्वेन वरानने ॥ १०२९ ॥  
  
सर्वसाधारणत्वेन वलिर्नैष प्रकीर्त्त्यते ।  
अधिकारिविशेषेण दातुं शक्यो वलिस्त्वयम् ॥ १०३० ॥  
  
वलिदानमन्त्रास्तु (ज्ञानार्णवे)  
  
एह्येहि देवीपुत्रान्ते वटुकान्ते च नाथ च ।  
कपिलान्ते जटाभार भासुरान्ते त्रिनेत्र च ॥ १०३१ ॥  
  
ज्वालामुखं च सर्वान्ते विघ्नान् नाशय नाशय ।  
सर्वोपचारसहितं वलिं गृह्ण द्विधा पदम् ॥ १०३२ ॥  
  
वह्निजायान्वितो मन्त्रो वटुकस्य समीरितः ।  
अनेन मनुना देवि वटुकस्य वलिं हरेत् ॥ १०३३ ॥  
  
(मेरौ)  
  
योगिनीनां वलेर्मन्त्रं साधनान्ते पठेदिमम् ।  
  
प्। २५६) या। योगिनीभ्यः स्वाहेति क्वङ्कार्णं स्रग्धरान्वितम् ॥  
रुर्ध्वं ब्राह्माण्डतो वा दिवि गगनतले भूतले निष्कले  
पाताले वानले वा सलिलपवनयोर्यत्र तत्र स्थिता वा ।  
क्षेत्रे पाठोपीठादिषु च कृतपदाः पुष्पधूपादिकेन  
प्रीतादेव्यः सदानः शुभवलिविधिनापान्तु वीरेन्द्रवन्द्याः ॥  
  
(ज्ञानार्णवे) तूक्तश्लोकमुक्त्वा-  
  
एतदन्ते महेशानि या। बीजं योगिनी ततः ॥ १०३४ ॥  
  
भ्यः स्वाहा सर्ववर्णान्ते योगिनीपदमालिखेत् ।  
कवचं चास्त्रमालिख्य वह्निजायां पुनर्लिखेत् ॥ १०३५ ॥  
  
अनेन मनुना देवि योगिनीवलिमाहरेम्- इत्युक्तम् ।  
  
तया ।  
  
षड्दीर्घस्वरसम्भिन्नं क्षकारं पुनरालिखेत् ॥ १०३६ ॥  
  
पुनः क्षेत्रपदं पालधूपदीपादि चालिखेत् ।  
सहितं वलिमालिख्य गृह्ण गृह्ण ततो वदेत् ॥ १०३७ ॥  
  
वह्निजायान्वितो मन्त्रः क्षेत्रपालस्य सुन्दरि ।  
अनेन मनुना देवि क्षेत्रपाल वलिं हरेत् ॥ १०३८ ॥  
  
गा। गी। गू। त्रयमालिख्य ङेन्तं गणपतिं वदेत् ।  
वरान्ते वरदान्ते च सर्वान्ते जनमालिखेत् ॥ १०३९ ॥  
  
मे वशं चानयेत्युक्त्वा वलिं गृह्ण द्विधा पदम् ।  
वह्निजायान्वितो मन्त्रो गणपस्यवलिं हरेत् ॥ १०४० ॥  
  
  
	सिद्धान्तसारोद्धृतसामान्यपद्धतौ तु पूर्वादिप्रादक्षिण्येन गणेशादिभ्यो वलिप्रदानमुक्तम् ।  
  
  
प्। २५७) गणेशवटुकक्षेत्रपालेभ्यो वलिमाहरेत् ।  
योगिनीभ्यश्च पूर्वादिप्रादक्षिण्येन देशिकः- इति ॥ १०४१ ॥  
  
  
महाकालेनापि गणेशादिक्रम उक्तः ।  
  
  
गणाधिपतये पश्चाद्वटुकाय निवेदयेत्- इत्यादि ।  
  
  
वस्तुतो दक्षिणमार्गे गणेशादिक्रमो वाममार्गे वटुकादिक्रमः ।  
  
  
अवश्यमादौ वामादौ कुर्याद्वटुकपूजनम् ॥ १०४२ ॥  
  
मार्गेऽस्मिन् वटुको मुख्यः सुराद्यं तेन निर्मितम् ।  
  
  
इति वाममार्गप्रकरणीय- (मेरुतन्त्रे-) वचनात् ।  
अथ भूतवलिः (मेरुतन्त्रे)  
  
  
उपविश्यासने मन्त्री दद्याद्भूतवलिं ततः ॥ १०४३ ॥  
  
ईशाने मण्डलं कृत्वा साधरं तत्र निःक्षिपेत् ।  
अन्नं व्यञ्जनतोयाढ्यं पात्रं पुष्पादिपूरितम् ॥ १०४४ ॥  
  
तत्र भूतानि सम्पूज्य ततस्तेभ्यो वलिं हरेत् ।  
ये रौद्रा रौद्रकर्माणो रौद्रस्थाननिवासिनः ॥ १०४५ ॥  
  
योगिन्योऽप्युग्ररूपाश्च गणानामधिपाश्च ये ।  
भूचराः खेचराश्चैव ये तिष्ठन्त्यन्तरिक्षगाः ॥ १०४६ ॥  
  
सर्वे ते प्रीतमनसो भूता गृह्णन्त्विमं वलिम् ।  
वामहस्तेन तत्पात्रे जलाधारं समर्पयेत् ॥ १०४७ ॥  
पुष्पाञ्जलिं समादाय भूतानि प्रार्थयेदिति ॥ १०४७एफ़् ॥  
  
भूतानि यानीह वसन्ति भूतले  
वलिं गृहीत्वा विधिवत्प्रयुक्ताम् ।  
सन्तोषमासाद्य व्रजन्तु सर्वे  
क्षमन्तु तान्यत्र नमोऽस्तु तेभ्यः ॥ ३-१०४८ ॥  
  
दत्वा पुष्पाञ्जलिं नत्वा विहरन्तु यथासुखम् ।  
भूतानीति च नाराचमुद्रया विसृजेत् ततः ॥ ३-१०४९ ॥  
  
प्। २५८) (शारदायाम्)  
  
सहस्रावृत्त्या सञ्जप्य मूलमन्त्रमनन्यधीः ।  
तं जपं सर्वसम्पत्त्यै देवतायै समर्पयेत् ॥ ३-१०५० ॥  
  
(मेरुतन्त्रे)  
  
अष्टोत्तरसहस्रं तु तदर्धे त्रिशतं तु वा ।  
अष्टोत्तरशतं वापि जपेन्मूलमतन्द्रितः ॥ ३-१०५१ ॥  
  
समाप्ते तु जपे मालां निदध्यान्मस्तकोपरि ।  
अर्घपात्राज्जलं हस्ते गृहीत्वेदं पठेत् ततः ॥ ३-१०५२ ॥  
  
गुह्यातिगुह्यगोप्ता त्वं गृहाणास्मत्कृतं जपम् ।  
सिद्धिर्भवतु मे देव त्वत्प्रसादाज्जगत्पते ॥ ३-१०५३ ॥  
  
देवस्य दक्षिणे हस्ते तोयं दत्वा समर्पयेत् ।  
  
तथा ।  
  
ततस्तु गीतस्तुतिभिर्घण्टावादनपूर्वकम् ॥ ३-१०५४ ॥  
  
ब्राह्मणो वेदमन्त्राद्यैः क्षत्रियः संहितादिभिः ।  
पौराणिकाद्यैर्वैश्यस्तु शूद्रस्तु प्राकृतादिभिः ॥ ३-१०५५ ॥  
  
(यामले)  
  
ततश्च देवतां भक्त्या परिक्रम्य नमेद्बुधः ।  
  
  
परिक्रम्येति प्रदक्षिणीकृत्य ।  
प्रदक्षिणफलमुक्तं तन्त्रान्तरे ।  
  
  
वेदविद्भ्यो धरां दत्वा यत् फलं लभते नरः ॥ ३-१०५६ ॥  
  
तत् फलं लभते भक्त्या कृष्णं कृत्वा प्रदक्षिणम् ।  
  
  
कृण्षमित्युपलक्षणम् ।  
प्रदक्षिणभेदा उक्ता (यामले)  
  
  
त्रिकोणाकारकं देवि शक्तेः कुर्यात् प्रदक्षिणम् ॥ ३-१०५७ ॥  
  
अर्धचन्द्रं महेशस्य पृष्ठतश्च समीरितम् ।  
प्। २५९) शिवप्रदक्षिणे मन्त्री अर्धचन्द्रक्रमेण च ॥ ३-१०५८ ॥  
  
सव्यासव्यक्रमेणैव सोमसूत्रं न लङ्घयेत् ।  
प्रसार्य दक्षिणं हस्तं स्वयं नम्रशिराः पुनः ॥ ३-१०५९ ॥  
  
दर्शयेद्दक्षिणं पार्श्वं मनसापि च दक्षिणः ।  
त्रिधा च वेष्टयेत् सम्यग्देवतायाः प्रदक्षिणे ॥ ३-१०६० ॥  
  
एकहस्तप्रमाणो वा एकं वापि प्रदक्षिणम् ।  
अकाले दर्शनं विष्णोर्हन्ति पुण्यं पुराकृतम् ॥ ३-१०६१ ॥  
  
तन्त्रान्तरे ।  
  
एकं चण्ड्यां रवौ सप्त त्रीणि दद्याद्विनायके ।  
चत्वारि केशवे दद्याच्छिवस्यार्धं प्रदक्षिणम् ॥ ३-१०६२ ॥  
  
  
प्रणामभेदास्तु विष्णुकल्पलतायामुक्ताः ।  
  
  
  
तद्भ्यां१ कराभ्यां२ जानुभ्या३ मुरसा४ शिरसा५ दृशा६ ।  
वचसा७ मनसा८ चेति प्रणामोऽष्टाङ्ग ईरितः ।  
बाहुभ्यां१ च सजानुभ्यां२ शिरसा३ वचसा४ दृशा५ ॥ ३-१०७८ ॥  
  
पचाङ्गोऽयं प्रणामः स्यात् पुजासु प्रवराविमौ ।  
  
तथा ।  
  
भूमौ निपत्य यः कुर्यात् कृष्णे दृष्टे नतिं सुधीः ॥ ३-१०६३ ॥  
  
सहस्रजन्मजं पापं त्यक्त्वा वैकुण्ठमाप्नुयात् ।  
  
(विष्णुधर्मे)  
  
जानुभ्यां चैव पाणिभ्यां शिरसा च विचक्षणः ॥ ३-१०६४ ॥  
  
कृत्वा प्रणामान् देवस्य सर्वान् कामानवाप्नुयात् ।  
परमाणूनि यावन्ति ललाटे पुरुषस्य तु ॥ ३-१०६५ ॥  
  
पार्थिवानि भवन्तीह नमतो मधुसूदनम् ।  
तावतोऽब्दा।स्तु विप्रेन्द्र स्वर्गलोके महीयते ॥ ३-१०६६ ॥  
  
प्। २६०) (शारदायाम्)  
  
ततः शम्भोर्दिशि गुरुर्विकिरे पूर्वसञ्चिते ।  
हेमवस्त्रादिसंयुक्तां कर्करीं तोयपूरिताम् ॥ ३-१०६७ ॥  
  
संस्थाप्य तस्यां सिंहस्थां खड्गखेटकधारिणीम् ।  
घोररूपां पश्चिमास्यां पूजयेदस्त्रदेवताम् ॥ ३-१०६८ ॥  
  
चलासनेन सम्पूज्य तामादाय गुरुः पुनः ।  
रक्षेति लोकपालानां नालमुक्तेन वारिणा ॥ ३-१०६९ ॥  
  
देवाज्ञां श्रावयन्नन्तः परिवृत्य प्रदक्षिणम् ।  
अस्त्रमन्त्रं समुच्चार्य यथापूर्वं निवेशयेत् ॥ ३-१०७० ॥  
  
अभ्यर्च्य भूयो गन्धाद्यैर्वक्त्रं तस्य स्थिरासनः ।  
  
  
कर्करी वर्द्धनी सा च सनाला घटी ।  
(क्रियासङ्ग्रहे)  
  
  
यथास्थानं निवेश्याथ कर्करीमस्त्ररूपिणीम् ॥ ३-१०७१ ॥  
आचार्य आत्मनः कुण्डे वह्निसंस्कारमाचरेत् ॥ ३-१०७१एफ़् ॥  
  
बिभ्रत्यद्भुतभूतिभूतपवचोवैचित्र्यचित्रामृत-  
स्रोतःशालिनि सन्निबन्धनसरित्सम्भेदमभ्यर्हितम् ।  
सद्युक्तिस्फुटमौक्तिकोत्करचमत्कारे तृतीयस्तर-  
ङ्गोऽयं श्रीनरदेवनिर्मितपुरश्चर्यार्णवेऽस्मिन्नगात् ॥ ३-१०७२ ॥  
  
  
इति श्रीमन्महाराजाधिराजश्रीप्रतापसिंहविरचिते पुरश्चर्यार्णवे दीक्षाविधौ गुरुवरणादिपूर्वकदेवतार्चनविधानं नाम तृतीयस्तरङ्गः ॥ ३ ॥  
  