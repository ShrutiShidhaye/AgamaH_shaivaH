+++
title = "०१ षडाम्नाय-देवतादि"

+++
षडाम्नाय-देवता-तद्-आचारादि-निर्णय-पूर्वक-चक्र-विवेचनम्॥
  
शुण्डादण्डप्रचण्डप्रहतिहठदलत्प्रौढदोर्द्दण्डदृप्य-  
द्दैत्येन्द्रानीकशुण्डोत्कररचितसमित्ताण्डवक्षोणिशोभः ।  
प्रत्यूहध्वान्तधामाधिपतिरधिपतिः सिद्धसिद्धो गणानां  
दद्यादद्रीन्द्रकन्यास्मरहरनयनानन्दसंवर्द्धनो वः ॥ १-१ ॥  
  
ब्रह्मोमाधवमाधवात्मकतनुश्छायाननप्रस्फुरन्-  
मुग्धाम्भोजमधुव्रताभनयनः साक्षी जगत्कर्मणः ।  
ध्वान्तध्वस्तसमस्तविष्टपपरित्राणे निरस्तश्रम-  
स्तिग्मांशुस्त्रिदशाग्रणीस्त्रिभुवनस्तुत्योऽस्तु वः श्रेयसे ॥ १-२ ॥  
  
सद्भक्तिप्रणमद्विधित्रिपुरजिद्वृत्राहिताद्यामर-  
श्रेष्ठश्रेणिकिरीटकोटिविलसद्रत्नांशुनीराजितम् ।  
यत् स्मृत्वा सुधियस्तरन्ति सहसा संसारवारां निधिं  
तद्विष्णोश्चरणाम्बुजं दिशतु वः श्रेयो नृसिंहाकृतेः ॥ १-३ ॥  
  
यच्छक्तिः प्रकृतिस्ततो महदभूत्तत्वं ततोऽहङ्कृति-  
स्तन्मात्राणि ततश्च भूतनिवहस्तेभ्यः पृथिव्यादिकः ।  
भूतेभ्यः करणानि चेति जगदुत्पन्नं यतः सोऽव्ययः   
पायाच्चन्द्रकलावतंसरुचिरः सानुग्रहो वः शिवः ॥ १-४ ॥  
  
प्। २) अव्यक्तो मुक्तिमार्गो निगमनिगदितो दुर्ग इत्यागमज्ञाः  
स्वाविद्यादीनपोद्यत् पदयुगममृतं लेभिरे भावयन्तः ।  
पायात्सा सौरिभघ्नी भवसलिलनिधेस्तारिणी रक्षणीति  
ब्रह्माद्यैरद्वितीयेति च सततनुता सिद्धविद्यादितो वः ॥ १-५ ॥  
  
नत्वा श्रीगणनायकं दिनमणिं विष्णुं पशूनां पतिं  
दुर्गां दुर्गतितारिणीं भगवतीं गुह्येश्वरीमीश्वरीम् ।  
श्रीमत्साहप्रतापसिंहधरणीपालेन नानागमान्  
दृष्ट्वा सर्वजनोपकारकपुरश्चर्यार्णवस्तन्यते ॥ १-६ ॥  
  
औदार्येण तपःसुतं सुमहता शौर्येण कर्णद्विषं  
सौन्दर्येण मनोभवं जलनिधिं गाम्भीर्यधैर्यादिभिः ।  
कीर्त्या चन्द्ररुचं श्रिया हरिहयं भानुं प्रतापेन च  
क्ष्मायां निर्जरपादपान् वितरणैर्निर्जित्य यो राजते ॥ १-७ ॥  
  
तस्य क्षोणीमघोनः समरविजयिनोऽशेषशास्त्रार्थविद्भिः  
सद्भिः संशोधनीयः सुविमलमतिभिः सम्यगेष प्रबन्धः ।  
विद्वद्विद्वेषतर्षैर्विमलपरगुणोत्कर्षविध्वस्तहर्षैः  
रोषाद्दोषैकजिज्ञासुभिरतिमलिनैर्दूष्यतां दुर्विदग्धैः ॥ १-८ ॥  
  
विद्वद्भावानभिज्ञैः प्रसभमयमवज्ञायमानोऽप्यनार्यै-  
र्न्न स्यादस्मत्प्रबन्धः कथमिव विदुषां मानसोल्लासहेतुः ।  
गुञ्जापुञ्जानुरक्तैर्विपिनपरिसरे भिल्लदारैर्विमुक्ता  
मुक्ताः किं नाद्रियन्ते दरदलितनवाम्भोजपत्रायताक्ष्यः ॥ १-९ ॥  
  
अत्रादौ देवतानां स्मरहरगदितान् साधु साम्नायभेदान्  
भेदानाद्ये तरङ्गे कति चन विदितान् दर्शयामस्तदूर्ध्वम् ।  
कालीकंसारितारारघुवरमुरजिच्छैलजावल्लभाना-  
मैक्यं युग्मक्रमेणागमगदितमभेदश्च शक्तित्रयस्य ॥ १-१० ॥  
  
प्। ३) रामस्य वक्ष्ये शिवशक्तिरूपता-  
मैक्यं च सीताहिमशैलकन्ययोः ।  
श्रीरामकामान्तकयोरपि क्रमा-  
दैक्यं ततो दैवतपञ्चकस्य ॥ १-११ ॥  
  
ततः परं तान्त्रिकमार्गभेदान्  
वक्ष्यामि तेषामधिकारिणश्च ।  
ततश्च भेदानपि वैष्णवानां  
ततः परं पाशुपतप्रभेदान् ॥ १-१२ ॥  
  
उपासनां चापि बहुप्रभेदा-  
मदीक्षितानां तदनर्हतां च ।  
ततश्च दीक्षामनुसद्गुरूणां  
वक्ष्यामि माहात्म्यमनुक्रमेण ॥ १-१३ ॥  
  
ततः प्रवक्ष्ये गुरुशिष्यलक्षणं  
निषिद्धयोर्लक्षणमेतयोस्ततः ।  
ततो गृहीतस्य मनोरहेयता-  
मसद्गुरूपात्तमनोश्च हेयताम् ॥ १-१४ ॥  
  
पित्रादिमन्त्रग्रहणे निषेधं  
विधिं च मन्त्रेष्वधिकारिणश्च ।  
स्वप्नाप्तमन्त्रस्य च संस्क्रियाश्च   
वक्ष्यामि चक्राणि च तन्निषेधान् ॥ १-१५ ॥  
  
ततो द्वितीये रुचिरे तरङ्गे  
वक्ष्यामि दीक्षोचितकालदेशान् ।  
मन्त्रेषु शापानपि देवताना-  
मुक्त्त्वा तदुद्धारविधिं च वक्ष्ये ॥ १-१६ ॥  
  
प्। ४) ततश्च संस्कारविधिं मनूनां  
तज्जागृतिं भूमिपरीक्षणं च ।  
वक्ष्यामि शल्योद्धरणप्रकारान्  
वास्तोर्विधिं मण्डपलक्षणं च ॥ १-१७ ॥  
  
कुण्डानि च स्रुक्स्रुवयोश्च लक्षणं  
तत्रैव वक्ष्यामि ततोऽङ्कुरार्पणम् ।  
दीक्षां प्रवक्ष्यामि ततः क्रियावतीं  
तरङ्गयोस्तत्र तृतीयतुर्ययोः ॥ १-१८ ॥  
  
दीक्षाविधौ तत्र तृतीयवीचौ  
वक्ष्यामि तावद्वरणं गुरूणाम् ।  
ततश्च ऋत्विग्वरणं प्रवक्ष्ये  
यद्दन्तकाष्ठस्य परीक्षणं तत् ॥ १-१९ ॥  
  
द्वारार्चनं यागगृहप्रवेशं  
पूजोपयुक्तानि च मण्डलानि ।  
ततः सपर्याविधिमागमोक्तं  
वक्ष्ये घटस्थापनपूर्वकं च ॥ १-२० ॥  
  
तुर्ये तरङ्गेऽखिलमग्निकार्यं  
वक्ष्ये ततः पायसभोजनं च ।  
गुरोः सशिष्यस्य ततोऽभिधास्ये  
स्वापं ततः स्वप्नपरीक्षणं च ॥ १-२१ ॥  
  
तत्रैव दीक्षादिवसोचितानि  
कर्माण्यशेषाणि मनोः प्रदानम् ।  
व्यक्तीकरिष्याम्यथ पञ्चमे तु  
प्रयोगमस्याः सकलं तरङ्गे ॥ १-२२ ॥  
  
प्। ५) सङ्क्षेपदीक्षां च ततः प्रवक्ष्ये  
ततः परं वर्णमयीं च दीक्षाम् ।  
कलावतीं नाम ततश्च दीक्षां  
ततः परं वेधमयीं च दीक्षाम् ॥ १-२३ ॥  
  
वक्ष्यामि पाञ्चायतनीश्च दीक्षाः  
स्मार्तीं ततो मानसिकीं च दीक्षाम् ।  
यौगीं च दीक्षां तदनन्तरं दृग्-  
दीक्षां ततः स्पर्शमयीं च दीक्षाम् ॥ १-२४ ॥  
  
दीक्षां प्रवक्ष्यामि ततश्च वचिकीं  
मान्त्रीं च हौत्रीं च ततः समासतः ।  
शास्त्रीं वदिष्यामि तथाभिषेकिकीं  
तत्रैव सङ्क्षिप्ततरां च शाम्भवीम् ॥ १-२५ ॥  
  
ततः प्रवक्ष्याम्युपदेशदीक्षां  
ततोऽभिधानं क्रमदीक्षणस्य ।  
पूर्णाभिषेकं च ततोऽभिधास्ये  
मनोर्ग्रहं देशिकमन्तरेण ॥ १-२६ ॥  
  
षष्ठे तरङ्गेऽथ पुरस्क्रियाया  
निरूपयिष्यामि विधिं समग्रम् ।  
तत्रापि तावत् समयं च देशान्  
वक्ष्यामि वक्ष्ये तत आसनानि ॥ १-२७ ॥  
  
मालाप्रभेदानपि तत्र वक्ष्ये  
रुद्राक्षमाहात्म्यमपि प्रसङ्गात् ।  
तत्रैव मालाग्रथनप्रकारं  
वक्ष्यामि संस्कारविधिं च तस्याः ॥ १-२८ ॥  
  
प्। ६) मुद्राणामपि लक्षणानि नियमान् हेयानि देयानि च  
प्रायश्चित्तमनेकमुक्तनियमभ्रष्टोपयुक्तं नरः ।  
सक्षोणीगृहकूर्मचक्ररचनां शाक्तानि पीठानि च  
प्रातःकृत्यमथोऽजपाविधियुतं वक्ष्यामि तत्रैव च ॥ १-२९ ॥  
  
शौचं तत्र च दन्तधावननिधिं स्नानं च नानाविधं  
तन्त्रोक्तं तिलकस्य धारणविधिं तद्वद्विभूतेरपि ।  
सन्ध्योपासानदेवतर्पणविधिं नित्यार्चनं तादृशं  
होमं प्रस्तुतकर्मणश्च विधिवद्वक्ष्ये ततः सक्रमम् ॥ १-३० ॥  
  
यन्त्रस्य निर्माणमथ प्रमाणं  
ततः प्रतिष्ठाविधिमागमोक्तम् ।  
वक्ष्ये मनूनामथ सूतकित्वं  
स्वापं प्रबोधं च शिखाश्रितं च ॥ १-३१ ॥  
  
वक्ष्यामि तत्रैव च कुल्लुकामनुं  
सेतुं च निर्वाणमपि क्रमागतम् ।  
तत्रैव मन्त्रं रसनाविशोधनं  
ततश्च मन्त्रावयवान् हरेरितान् ॥ १-३२ ॥  
  
जपस्य वक्ष्यामि ततो विधानं  
होमव्यवस्थामथ तर्पणं च ।  
ततोऽभिषेकस्य विधिं प्रवक्ष्ये  
ततः परं ब्राह्मणभोजनं च ॥ १-३३ ॥  
  
ततोऽभिधास्यामि ससिद्धिलक्षणाः  
सोपायवर्गाश्च पुरस्क्रियाभिधाः ।  
सर्वास्तरङ्गे रुचिरे च सप्तमे  
सदूतिकायागसवीरसाधनाः ॥ १-३४ ॥  
  
प्। ७) ततोऽष्टमे चारुतमे तरङ्गे  
गणाधिपस्याथ रवेश्च विष्णोः ।  
मत्स्यस्य कूर्मस्य वराहमूर्ते-  
स्तदीयशक्तेश्च तथा धरिण्याः ॥ १-३५ ॥  
  
श्रीदिव्यसिंहस्य च वामनस्य  
त्रिविक्रमस्याथ कुठारपाणेः ।  
श्रीरामचन्द्रस्य च भूसुताया-  
स्ततः प्रलम्बासुरवैरिणश्च ॥ १-३६ ॥  
  
कृष्णस्य बुद्धस्य तथैव कल्किन-  
स्ततो हयग्रीवरथाङ्गरूपयोः ।  
अनन्तसञ्ज्ञस्य च गोपसुन्दरी-  
मूर्तेस्ततः श्रीधरसञ्ज्ञकस्य ॥ १-३७ ॥  
  
शिवस्य मृत्युञ्जयनीलकण्ठ-  
श्रीदक्षिणामूर्तिपुरस्सरैश्च ।  
सक्षेत्रपालैर्बटुकादिरूपै-  
र्भेदैरनेकैः सहितस्य तद्वत् ॥ १-३८ ॥  
  
मुरारिदेहार्द्धभृतः पुरारे-  
स्ततो भवान्याश्च गरुत्मतश्च ।  
सकार्तवीर्यस्य समीरसूनोः  
स्मरस्य वक्ष्यामि मनूननेकान् ॥ १-३९ ॥  
  
एषां च ऋष्यादिपुरस्सराणि  
ध्यानानि वक्ष्यामि पुरस्क्रियाश्च ।  
प्रत्येकपूर्वं विधिमत्र नैषां  
वक्ष्ये प्रबन्धस्य गुरुत्वभीतेः ॥ १-४० ॥  
  
प्। ८) स्वैः स्वैः प्रभेदैः सहितास्ततो महा-  
विद्यास्तरङ्गे नवमे दश क्रमात् ।  
वक्ष्यामि तासां च पुरस्क्रियाविधिं  
नीलक्रमादीनपि भावसंयुतान् ॥ १-४१ ॥  
  
ततस्त्रिलोकार्चितपादुकाया  
वाग्देवताया दशमे तरङ्गे ।  
तत्रैव देव्यास्त्वरिताभिधायाः  
क्लिन्नान्नपूर्णादिसमन्वितायाः ॥ १-४२ ॥  
  
प्रत्यङ्गिराया अथ कुब्जिकायाः  
सुरापगायाश्च सवाग्भवायाः ।  
चण्डादिकानां च ततो ग्रहाणां  
ग्रहप्रसूनामथ दिग्युतानाम् ॥ १-४३ ॥  
  
मन्त्रान् प्रवक्ष्यामि पुरस्क्रियान्ता-  
नथाभिधास्ये जननीं श्रुतीनाम् ।  
न्यासानशेषान् क्रमतश्च तस्या  
ध्यानं च यन्त्रं यजनक्रमं च ॥ १-४४ ॥  
  
तस्याः सपर्याविधिमप्यशेषं  
मुद्राश्च वक्ष्यामि पुरस्क्रियाश्च ।  
तारस्य पौरश्चरणं विधानं  
मृत्युञ्जयश्रौतमनोस्तथैव ॥ १-४५ ॥  
  
रुद्राध्यायपुरस्क्रिया बहुविधैः सौम्यैः समं वक्ष्यते  
सूक्तानां च पुरस्क्रियाविधिमथ श्रौतान् ग्रहाणां मनून् ।  
तेषां च त्रिपुरारिभाषितपुरश्चर्याभिधानं ततो  
हव्यानामपि च प्रमाणमखिलं वक्ष्यामि सङ्क्षेपतः ॥ १-४६ ॥  
  
प्। ९) तरङ्ग - एकादश - उक्तरीत्या  
दुर्गामनूनामथ तान्त्रिकाणाम् ।  
वक्ष्यामि पौरश्चरणं विधानं  
दुर्गोत्सवस्यापि विधिं समग्रम् ॥ १-४७ ॥  
  
बलिप्रदानस्य विधिं पशूनां  
वस्त्वन्तराणामपि दैवतानि ।  
तत्रैव वक्ष्यामि कुमारिकायाः  
पूजाविधानं च शिवाबलिं च ॥ १-४८ ॥  
  
तत्रैव रेवन्तहयेभपूजा-  
विधिं प्रयोगान् नवरात्रकृत्यम् ।  
तथैव वक्ष्यामि शिवोपदिष्टं  
निराजनं खञ्जनदर्शनं च ॥ १-४९ ॥  
  
ततस्तरङ्गे चरमे मनोरमे  
ब्राह्मादिमन्त्रान् सपुरस्क्रियाविधीन् ।  
गोरक्षनाथस्य मनूंस्तथाविधान्  
वक्ष्ये ततस्तादृशशीतलामनुम् ॥ १-५० ॥  
  
यन्त्राण्यथो यन्त्रपुरस्क्रियाया  
विधिं ततो भूतलिपिं च तस्याः ।  
तत्रैव पौरश्चरणं विधानं  
वक्ष्ये लिपिन्यासपुरस्क्रियाश्च ॥ १-५१ ॥  
  
विद्योतयन्तीमथ मातृकाया-  
स्त्रिलोहमुद्रामतुलप्रभावाम् ।  
तत्रैव संस्कारविधिं च तस्या-  
प्। १०) स्तथैव वक्ष्ये नवरत्नमुद्राम् ॥ १-५२ ॥  
  
षोढान्याससहस्रनामकवचस्तोत्रान्तराणां तत-  
स्तद्वत् सप्तशतीस्तवस्य च पुरश्चर्याभिधानं क्रमात् ।  
तत्पाठस्य विधिं फलैश्च सहितं होमप्रयोगान्वितम्  
मन्त्राणां च विभागमस्य तदनु प्रश्नस्य वक्ष्ये विधिम् ॥ १-५३ ॥  
  
प्राणायामपुरस्क्रिया बुधवरैर्वेद्या ततो वक्ष्यते  
मन्त्राणां च पुरस्क्रियामपि विना सिद्धिप्रकारोऽपि वा ।  
नानाभैरवयोगिनीसुरवधूज्वालामुखीनां क्रमा-  
दन्यासामपि च क्षितेरपि पुरश्चर्यान्वितं साधनम् ॥ १-५४ ॥  
  
  
  
	तत्र पुरश्चर्याया मन्त्रसिद्धिफलकदेवताराधनविशेष-रूपत्वादाराध्यदेवताया अभ्यर्हितत्वेन षडाम्नायान्तर्गतदेव-तास्तावन्निरूप्यन्ते । तत्र गणेशविशेषस्य मन्त्रनिष्ठं किं चिद्वैलक्षण्यमादाय षडाम्नायवृत्तित्वमुक्तं  
  
मेरुतन्त्रे  
  
एकबीजात्मकं वक्ष्ये विघ्नमन्त्रं सुसिद्धिदम् ।  
तत्रादौ वैदिकानां तु गकारः केवलो मतः ॥ १-५५ ॥  
  
दक्षिणानां बिन्दुयुक्तो द्विबिन्दुः पूर्वमार्गिणाम् ।  
एतद्द्वययुतः पश्चादूर्ध्वाम्नाये च गौमिति ॥ १-५६ ॥  
  
ग्लौमुत्तरे गोमिति च पातालाम्नाय ईरितम् ।  
  
	अत्र दक्षिणाम्नाये लक्ष्मीगणेशहरिद्रागणेशादयः, उर्द्ध्वाम्नाये महागणपत्यादयः, पूर्वाम्नाये विरिञ्चिगण-नायकादयः, पश्चिमाम्नाये क्षिप्रप्रसादनगणेशादयः, उत्तराम्नाये उच्छिष्टगणेशादय, इति भूयांसो गणेशभेदा मेरुतन्त्रे द्रष्टव्याः ।  
  
प्।११) सूर्यस्य द्वादशभेदवतोऽपि दक्षिण एवाम्नायः ॥ १-५७ ॥  
  
तदुक्तं तत्रैव  
  
एक एवास्य चाम्नायो दक्षिणः परिकीर्तितः ।  
यथायं यवनं विप्रं सममेव करैः स्पृशेत् ॥ १-५८ ॥  
  
उपासना तथैवास्य स्वधर्माचारपूर्विका ।  
चतुर्युगेषु प्रत्यक्षो देवोऽयं सर्वसम्मतः ॥ १-५९ ॥  
  
सर्वेषामेव देवानां नेत्रभूतो जगत्पतिः ।  
  
द्वादशभेदाः  
  
वरुणः१ सूर्य२वेदाङ्गौ३ भानु४रिन्द्रो५ रवि६स्तथा ॥ १-६० ॥  
  
गभस्ति७स्तु यमः८ स्वर्णरेता९श्चाथ दिवाकरः१० ।  
मित्रो११विष्णु१२रिति प्रोक्ता आदित्या द्वादश क्रमात् ॥ १-६१ ॥  
  
तपन्ति माघादारभ्य क्रमादमिततेजसः ।  
  
इति तत्रैवोक्ताः  
  
विष्णोः शिवस्य चाम्नायप्रयुक्तभेदोऽनुपलभ्यमानः । अवतारमन्त्रध्यानादिप्रयुक्तास्त्वनन्ता एव भेदाः, तेषु कति चिद्भेदाः पुरश्चरणप्रकारकथनावसरे स्फुटीभविष्यन्तीति अत्र नोक्ताः । देवीभेदानामनन्तत्वेन वक्तुमशक्यत्वेऽपि वाडवानलीयतन्त्रोक्ताः कति चिद् भेदा इह प्रदर्श्यन्ते ।  
  
तदुक्तं वडवानलीयतन्त्रे  
  
एकैवाद्या जगत्सूतिः सच्चिदानन्दविग्रहा ॥ १-६२ ॥  
  
तत्तद्विभूतिभेदेन भिन्नानेकत्वमागता ।  
प्। १२) पूर्णेशी भुवनेशानी ललिता चापराजिता ॥ १-६३ ॥  
  
लक्ष्मीः सरस्वती वाणी पारिजातपदाङ्किता ।  
अन्नपूर्णा जयाद्याश्च पूर्वाम्नायसमाश्रिताः ॥ १-६४ ॥  
  
निशेशी दक्षिणाकाली बगला छिन्नमस्तका ।  
भद्रा तारा च मातङ्गी दक्षिणाम्नायदेवताः ॥ १-६५ ॥  
  
बहुप्रभेदसंयुक्ता कुब्जिका च कुलालिका ।  
मातङ्ग्यमृतलक्ष्म्याद्याः पश्चिमाम्नायदेवताः ॥ १-६६ ॥  
  
एतेन मातङ्ग्या आम्नायद्वयवृत्तित्वमाहितम्, दक्षिणाम्नायेऽपि तस्या अभिधानात् । तथा -  
  
सिद्धिलक्ष्मीर्गुह्यकाली महाभीमसरस्वती ।  
धूम्रा कामकला काली महाकाली कपालिनी ॥ १-६७ ॥  
  
महाश्मशानकाली च कालसङ्कर्षिणी तथा ।  
प्रत्यङ्गिरा महारात्रिर्योगेशी सिद्धिभैरवी ॥ १-६८ ॥  
  
एता बहुविधायुक्ताः सर्वविद्योत्तमोत्तमाः ।  
उत्तराम्नायपीठस्थाश्चतुर्वर्गफलप्रदाः ॥ १-६९ ॥  
  
	ताराच्छिन्नमस्तयोरपि उत्तराम्नायवृत्तित्वमुक्तं  
  
मुण्डमालायाम्  
  
भेदास्त्वेकोनपञ्चाशदुत्तराम्नायवर्त्मनि ।  
गुह्यकाली ततः प्रोक्ता सिद्धिलक्ष्मीस्ततः परम् ॥ १-७० ॥  
  
स्वर्णकोटीश्वरी तत्र राजराजेश्वरी तथा ।  
गुह्येश्वरी तथा प्रोक्ता तथा तारा त्रिरूपिणी ॥ १-७१ ॥  
  
छिन्नमस्ता महादेवी ततः प्रोक्तातिभीषणा ।  
एवंविधास्तु सङ्केताः सदा गोप्याः प्रकीर्तिताः ॥ १-७२ ॥  
  
प्।१३) वाडवानलीये  
  
कामेशी ललिता बाला महात्रिपुरसुन्दरी ।  
त्रिपुरा भैरवी ह्येता ऊर्ध्वाम्नायसमाश्रिताः ॥ १-७३ ॥  
  
	ललितायाः पूर्वाम्नायेऽप्युक्तत्वादाम्नायद्वयवृत्तित्वं बोधितम् । क्व चित्त्वरितेति पाठः ।  
  
योगिनी वज्रपूर्वा च पन्नगी नैऋतेश्वरी ।  
अधराम्नायपीठस्था जैनमार्गप्रपूजिताः ॥ १-७४ ॥  
  
अत्रैव प्रधानतया भीमादेवी  
  
महाकालसंहितायामुक्ता  
  
निशामयाधराम्नायगोचरान् देवतामनून् ।  
यत्राद्यभूता विख्याता भीमादेवी भयानका ॥ इति ॥ १-७५ ॥  
  
कुलबाला च दुर्गा च सर्वाम्नायप्रपूजिता ।  
  
कुलबाला, कुमारी । तथा -  
  
तयोः पूजा तु सर्वत्र नित्यत्वेनाभिधीयते ॥ १-७६ ॥  
  
तयोर्दुर्गाकुमार्योः । एतास्तु दश देवता महाविद्यात्वेन प्रसिद्धाः ।  
  
तदुक्तं शक्तिसङ्गमे  
  
काली१ तारा२ छिन्नमस्ता३ सुन्दरी४ बगला५ रमा६ ।  
मातङ्गी७ भुवनेशानी८ सिद्धविद्या च भैरवी९ ॥ १-७७ ॥  
  
धूमावती१० च दशमी महाविद्या दश स्मृताः ।  
  
तत्रैव  
  
	एतासां प्रत्येकं भैरवमाह -  
  
कालिकाया महाकालः सुन्दर्या ललितेश्वरः ॥ १-७८ ॥  
  
प्। १४) तारायाश्च तथाक्षोभ्यश्छिन्नाया विकरालकः ।  
भुवनाया महादेवो धूम्रायाः कालभैरवः ॥ १-७९ ॥  
  
नारायणो महालक्ष्म्या भैरव्या बटुकः स्मृतः ।   
मातङ्ग्यास्तु मतङ्गः स्यादथ वा स्यात् सदाशिवः ॥ १-८० ॥  
  
मृत्युञ्जयस्तु बगलाविद्यायाः परिकीर्तितः ।  
  
	ललितेश्वरस्त्रिपुरभैरवः, विकरालः क्रोधभैरवः, कालभैरवोघोरः । यद्यपि रुद्रयामले ताराच्छिन्नमस्तादीनां सद्योजातकालरुद्रादय उक्ताः, तथापि एतेषामेव भैरवाणां नामान्तराणि तत्रोक्तानि न तु भैरवान्तराणीत्यविरोधः ।  
  
शक्तिसङ्गमे  
  
क्रोधभैरवसंयोगाद्यक्षिण्यः सिद्धिदा यथा ॥ १-८१ ॥  
  
तथा विद्याः प्रसिद्ध्यन्ति पुंयोगादेव पार्वति ।  
  
रुद्रयामले  
  
केवलं यो जपेच्छाक्तं मनुं शैवं न योजयेत् ॥ १-८२ ॥  
  
जन्मकोटिषु जप्तोपि न मनुः सिद्धिभाग् भवेत् ।  
यस्या देव्यास्तु यो देवः शिवस्तस्याः शिवो भवेत् ॥ १-८३ ॥  
  
तेन विद्या महादेवि कलौ सिद्ध्यति सत्वरम् ।  
  
मेरुतन्त्रे  
  
स्त्रीमन्त्रो भोगदः प्रोक्तः पुम्मन्त्रो मोक्षदः परम् ॥ १-८४ ॥  
  
उभयोपासनं देवा भुक्तिमुक्तिप्रदायकम् ।  
  
तन्त्रान्तरे  
  
शक्त्या विना शिवे शुष्के नाम धाम न विद्यते ॥ १-८५ ॥  
  
प्। १५) शिवं विना चित्कलानां कलात्वं न क्वचिद् भवेत् ।  
बीजाङ्कुरन्याययोगाच्छिवशक्त्यात्मकं महः ॥ १-८६ ॥  
  
सदा जागर्ति देवेशि नानारूपाणि दर्शयेत् ।  
  
षडाम्नायदेवताराधनफलान्याह  
  
मेरुतन्त्रे  
  
दक्षिणोपासकः काल ऊर्ध्वः सायुज्यमाप्नुयात् ॥ १-८७ ॥  
  
देवतायास्तथा पूर्वः सारूप्यं लभते परम् ।  
समीप्यं चोत्तरो लोके पश्चिमस्त्वैहिकं फलम् ॥ १-८८ ॥  
  
लाभस्त्यागश्चोपकारो ह्यधोमार्गेऽप्युदर्क युक् ।  
  
	काल इति, महाकालस्वरूपी शिव एव भवेदित्यर्थः । यत्तु काले इति सप्तम्यन्तं पदं, तेन दक्षिणोपासक ऊर्ध्वाम्नायोपासकश्च काले देहान्तसमये सायुज्यमाप्नुयादित्यर्थ इति कैश्चिदुक्तं, तदसत् ।  
  
पञ्चलक्षणसंयुक्तो ब्राह्मणः काल एव सः ॥ १-८९ ॥  
  
इति पूर्वग्रन्थविरोधात् ।  
  
यत्प्रसादादहं त्वं च जातः काल इवापरः ।  
  
	इत्युत्तरग्रन्थविरोधाच्च । उत्तरो लोके इति, उत्तराम्नायदेवतोपासकः सालोक्यं प्राप्नुयादित्यर्थः । इदमुत्तराम्नाये गुह्येश्वर्यादिदेवतोपासकविषयम् ।  
  
तदुपासकानां तु चतुर्विधमुक्तिप्राप्तिरुक्ता  
  
प्।१६) महाकालसंहितायामनुस्मृतिप्रकरणे  
  
सालोक्यं चैव सामीप्यं सारूप्यं च तृतीयकम् ॥ १-९० ॥  
  
सायुज्यमिति देवेशि मुक्तिरुक्ता चतुर्विधा ।  
तास्वन्योपासकानां स्यादेकैका मुक्तिरीश्वरि ॥ १-९१ ॥  
  
गुह्यकाल्याराधकस्य क्रमान्मुक्तिचतुष्टयम् ।  
जायते नात्र सन्देहस्त्रिपुरघ्नानुशासनात् ॥ १-९२ ॥  
  
षडाम्नायेषु देवेशि भूयस्यः सन्ति देवताः ।  
तासु काश्चित् कृतयुगे त्रेतायां काश्चिदीरिताः ॥ १-९३ ॥  
  
द्वापरे फलदाः काश्चित् कलौ काश्चित् फलप्रदाः ।  
चतुर्युगेषु फलदा दश विद्या मयेरिताः ॥ १-९४ ॥  
  
तासु तिस्रो विशिष्यन्ते काली तारा च सुन्दरी ।  
तिसृष्वपि शिवे तासु कलौ काली विशिष्यते ॥ १-९५ ॥  
  
नवविधासु कालीषु गुह्यकाली प्रशस्यते ।  
अनया सदृशी विद्या नास्ति ब्रह्माण्डगोलके ॥ १-९६ ॥  
  
विद्याराज्ञी गुह्यकाली भिद्यते न कदाचन ।  
  
नवविधाकाली  
  
तत्रैवोक्ता  
  
काली नवविधा प्रोक्ता सर्वतन्त्रेषु गोपिता ॥ १-९७ ॥  
  
आद्या दक्षिणकाली च भद्रकाली तथा परा ।  
अन्या श्मशानकाली च कालकाली चतुर्थिका ॥ १-९८ ॥  
  
पञ्चमी गुह्यकाली च पूर्वं या कथिता मया ।  
प्। १७) षष्ठी कामकलाकाली सप्तमी धनकालिका ॥ १-९९ ॥  
  
अष्टमी सिद्धिकाली च नवमी चण्डिकालिका ।  
  
एवमन्यासां भेदा ग्रन्थान्तरेभ्योऽवगन्तव्याः ।  
  
शक्तिसङ्गमे  
  
चतुर्युगानां राज्ञी वै कालिका परिकीर्तिता ॥ १-१०० ॥  
  
विद्याराज्ञी सिद्धिविद्या कलौ शीघ्रफलप्रदा ।  
  
कालीकृष्णयोरैक्यमुक्तं  
  
महाकालसंहितायाम्  
  
स्त्रीणां त्रैलोक्यजातानां कामोन्मादैकहेतवे ॥ १-१०१ ॥  
  
वंशीधरः कृष्णदेवः प्रकृतिर्विष्णुरुच्यते ।  
उभयोर्मेलनाद्देवि शिवशक्तिर्हि गीयते ॥ १-१०२ ॥  
  
	कृष्णस्य कालीस्वरूपत्वं, रामस्य तारास्वरूपत्वं, तिसृणां शक्तीनामैक्यं चोक्तं  
  
शक्तिसङ्गमे  
  
कदा चिदाद्या ललिता पुंरूपा कृष्णविग्रहा ।  
लोकसम्मोहनार्थाय स्वरूपं बिभ्रती परम् ॥ १-१०३ ॥  
  
वेणुनादसमारम्भसर्वसम्मोहनक्षमम् ।  
कदा चिदाद्या श्रीकाली शैवतारास्ति पार्वती ॥ १-१०४ ॥  
  
कदा चिदाद्या श्रीतारा पुंरूपा रामविग्रहा ।  
रावणस्य वधार्थाय देवानां स्थापनाय च ॥ १-१०५ ॥  
  
दैत्यसंहरणार्थाय पुंरूपं बिभ्रती परम् ।  
आद्या तारा महाशक्तिः सैव काली महेश्वरी ॥ १-१०६ ॥  
  
प्। १८) या महावैष्णवी माया सा महासुन्दरी मता ।  
नैव स्त्री न पुमानेषा नैव चापि नपुंसकम् ॥ १-१०७ ॥  
  
यद्यच्छरीरमाधत्ते युज्यते तेन तेन सा ।  
  
हरिहरयोरैक्यमुक्तं  
  
तत्रैव  
  
एकस्मिन् समये पूर्वं विष्णुरूपावुभावपि ॥ १-१०८ ॥  
  
विष्णुस्वरूपसिद्ध्यर्थं तपस्तेपे हरः स्वयम् ।  
शिवस्वरूपसिद्ध्यर्थं तपस्तेपे हरिः स्वयम् ॥ १-१०९ ॥  
  
षड्वृन्दयुगसङ्ख्यातमुभौ तपःपरौ शिवे ।  
शिवो विष्णुस्वरूपत्वं विष्णुश्च शिवरूपताम् ॥ १-११० ॥  
  
उभौ हरिहरात्मानौ ह्यर्द्धनारीश्वरौ परौ ।  
मुख्यरूपमिदं देवि द्वयोः सङ्गममम्बिके ॥ १-१११ ॥  
  
तेजःपुञ्जमिदं देवि ब्रह्मरूपं सनातनम् ।  
  
रामस्य शिवशक्त्यात्मकत्वं  
  
तत्रैवोक्तम्  
  
रामः शक्तिरिति ख्यातः स शिवः परिकीर्तितः ॥ १-११२ ॥  
  
शिवशक्त्यात्मकं ब्रह्म रामरामेति गीयते ।  
  
  
गौरीसीतयोः शिवरामयोश्चैक्यमुक्तं  
  
तत्रैव  
  
गौरीरूपा परा सीता महासाम्राज्यनायिका ॥ १-११३ ॥  
  
रामः परशिवो ज्ञेयो नावतारो नरोऽपि च ।  
यत्परं ब्रह्म विख्यातं तद्रामेत्यक्षरद्वयम् ॥ १-११४ ॥  
  
प्। १९) रामोपनिषदि  
  
रमन्ते योगिनोऽनन्ते सत्यानन्दे चिदात्मनि ।  
रामनामपदेनासौ परं ब्रह्माभिधीयते ॥ १-११५ ॥  
  
  
गणेशादिपञ्चदेवतानामैक्यमुक्तं  
  
रुद्रयामले  
  
गणेशार्कहरीशानां दुर्गारूपा सरस्वती ।  
महाश्यामा महाविद्या पूजनीया यथाक्रमम् ॥ १-११६ ॥  
  
न कुर्याद् भेदमेतेषां कौलिको वैष्णवस्तथा ।  
गणेशार्कहरीशानदुर्गाणां परमार्थवित् ॥ १-११७ ॥  
  
पूजयेदैक्यभावेन देवीभक्तश्च बुद्धिमान् ।  
देवीचक्रेऽर्चयेत् सर्वान् शिवलिङ्गेऽथवा शिवे ॥ १-११८ ॥  
  
शालग्रामशिलायां वा सूर्यपीठेऽथवा शिवे ।  
श्रीगणेश्वरचक्रे वा न भेदं कारयेत् सुधीः ॥ १-११९ ॥  
  
भेदं वै कुरुते यस्तु स शैवः शिवहा भवेत् ।  
  
शैव इत्युपलक्षणम् ।  
  
दशमहाविद्यादशावताराणामैक्यमुक्तं  
  
मुण्डमालातन्त्रे  
  
कृष्णस्तु कालिका साक्षाद् राममूर्तिश्च तारिणी ॥ १-१२० ॥  
  
वराहो भुवना प्रोक्ता नृसिंहो भैरवीश्वरी ।  
धूमावती वामनः स्याच्छिन्ना भृगुकुलोद्भवः ॥ १-१२१ ॥  
  
कमला मत्स्यरूपः स्यात् कूर्मस्तु बगलामुखी ।  
मातङ्गी बौद्ध इत्येषा षोडशी कल्किरूपिणी ॥ १-१२२ ॥  
  
इति ।  
  
कालीपदव्युत्पत्तिमाह  
  
प्। २०) कामधेनुतन्त्रे  
  
कालसङ्कलनात् काली कालग्रासं करोत्यतः ।  
  
त्रिपुराशब्दर्थमाह  
  
सुन्दरीस्तवे  
  
ब्राह्मी रौद्री वैष्णवीति शक्तयस्तिस्र एव हि ॥ १-१२३ ॥  
  
पुरं शरीरं यस्यां सा त्रिपुरेति प्रकीर्तिता ।  
  
ताराशब्दार्थमाह  
  
मत्स्यसूक्ते  
  
लीलया वाक्प्रदा चैव तेन नीलसरस्वती ॥ १-१२४ ॥  
  
तारकत्वप्रदा तारा सुखमोक्षप्रदायिनी ।  
उग्रापत्तारिणी यस्मादुग्रतारा प्रकीर्तिता ॥ १-१२५ ॥  
  
आम्नायभेदेन मार्गभेदनिर्णयमाह  
  
वाडवानलीये  
  
पूर्वाम्नाये दक्षमार्गो वामः स्यात् पश्चिमे परे ।  
दक्षिणोत्तरयोरूर्द्धे मार्गौ तौ वामदक्षिणौ ॥ १-१२६ ॥  
  
विहाय सर्वं सर्वत्र कौलमार्गः प्रशस्यते ।  
  
मार्गत्रयव्यवस्था च  
  
तत्रैव  
  
योगात् पञ्चमकाराणां वामहस्तेन पूजनात् ॥ १-१२७ ॥  
  
जपाद्धोमाच्च वामः स्याद्दक्षिणस्तद्विपर्ययात् ।  
तत्त्वतर्पणमन्त्रं तु वामहस्तेन दक्षिणे ॥ १-१२८ ॥  
  
दक्षहस्तेन वामेऽपि विशेषः परिकीर्तितः ।  
प्। २१) दक्षवामक्रियायुक्तः कौलश्चोभयमिश्रितः ॥ १-१२९ ॥  
  
मकारावश्यकत्वाच्च दक्षतर्पणपूजनात् ।  
क्व चिद्वामेन देवेशि कौलो मार्गस्तृतीयकः ॥ १-१३० ॥  
  
रुद्रयामले  
  
त्रीणि बीजानि दुर्गायास्तदाचारास्त्रयः स्मृताः ।  
प्रथमो दक्षिणाचारो वामाचारो द्वितीयकः ॥ १-१३१ ॥  
  
तृतीयस्तु कुलाचारो विधिं तेषां शृणु प्रिये ।  
प्रभाते स्नानसन्ध्यादि मध्याह्ने जप ईश्वरि ॥ १-१३२ ॥  
  
और्णमासनमात्मार्थं भक्ष्यं पायसशर्करम् ।  
माला रुद्राक्षसम्भूता पात्रं पाषाणसम्भवम् ॥ १-१३३ ॥  
  
भोगः स्वकीयकान्ताभिर्दक्षिणाचार इत्ययम् ।  
द्रव्येण मधुना देवि सिद्धिहानिकरो मतः ॥ १-१३४ ॥  
  
वामाचारं प्रवक्ष्यामि श्रीदुर्गासाधनं परम् ।  
यं विधाय कलौ शीघ्रं मान्त्रिकः सिद्धिभाग् भवेत् ॥ १-१३५ ॥  
  
माला नृदन्तसम्भूता पात्रं पाषाणमुण्डकम् ।  
आसनं सिद्धचर्मादि कङ्कणं स्त्रीकचोद्भवम् ॥ १-१३६ ॥  
  
द्रव्यमासवतत्त्वाढ्यं भक्ष्यं मांसादिकं शिवे ।  
चर्वणं बालमत्स्यादि मुद्रा वीणारवः कथा ॥ १-१३७ ॥  
  
मैथुनं परकान्ताभिः सर्ववर्णसमानता ।  
वामाचार इति प्रोक्तः सर्वसिद्धिप्रदः शिवे ॥ १-१३८ ॥  
  
अन्यथा सिद्धिहानिः स्यान्मन्त्रस्यास्य महेश्वरि ।  
कुलाचारं प्रवक्ष्यामि सेव्यं योगिभिरुत्तमैः ॥ १-१३९ ॥  
  
प्। २२) कुलस्त्रियं कुलगुरुं कुलदेवीं महेश्वरि ।  
नित्यं यत् पूजयेद्विश्वं स कुलाचार उच्यते ॥ १-१४० ॥  
  
कुलस्त्रियं शिवे ज्ञात्वा नुत्वा नत्वा महेश्वरि ।  
हठादानीय सम्पूज्य ततो भोगं विधाय च ॥ १-१४१ ॥  
  
तेजसा तर्पयेद्देवीं श्रीदुर्गां चक्रनायिकाम् ।  
नीलकण्ठं च विधिना जपं कुर्याद्विशेषतः ॥ १-१४२ ॥  
  
तत्पूर्वकं चरेद्धोमं कुलकान्तां विभूषयेत् ।  
पानैः पेयैस्तथा भक्ष्यैः सन्तर्प्य कुलयोषितम् ॥ १-१४३ ॥  
  
प्रत्यहं वै चरेदेवं कुलाचार इति स्मृतः ।  
  
कौलादिभेदेन वाममार्गविधिरुक्तो,  
  
मेरुतन्त्रे  
  
कौलिकोऽङ्गुष्ठतां प्राप्तो वामः स्यात्तर्जनीसमः ॥ १-१४४ ॥  
  
चीनक्रमो मध्यमः स्यात् सिद्धान्तीयोऽवरो भवेत् ।  
कनिष्ठः शाबरो मार्ग इति वामस्तु पञ्चधा ॥ १-१४५ ॥  
  
मार्गभेदेनाधिकारिभेद उक्तो,  
  
वाडवानलीये  
  
ब्राह्मणाह् क्षत्रिया वैश्या दक्षमार्गाधिकारिणः ।  
द्विजवर्जास्त्रयो वर्णा वामकौलाधिकारिणः ॥ १-१४६ ॥  
  
दक्षमार्गपरिभ्रष्टो ब्राह्मणो वाममार्गगः ।  
इहैव सिद्धिमाप्नोति नापवर्गं कदाचन ॥ १-१४७ ॥  
  
वेदमार्गपरित्यागी कैवल्येच्छाविवर्जितः ।  
सिद्धिकामी वाममार्गी ब्राह्मणो नारकी भवेत् ॥ १-१४८ ॥  
  
प्। २३) वेदमार्गं परित्यज्य तन्त्रमार्गैकतत्पराः ।  
ब्राह्मणा निरयं भुक्त्वा भवेयुर्ब्रह्मराक्षसाः ॥ १-१४९ ॥  
  
वैदिकं तान्त्रिकं मार्गं दक्षिणं ब्राह्मणश्चरन् ।  
इह सिद्धीश्वरोभूत्वा देहान्तेऽमृतमश्नुते ॥ १-१५० ॥  
  
	एतेन वचननिचयेन दक्षिणे एव मार्गे ब्राह्मणस्य, मार्गत्रयेऽपि क्षत्रियवैश्ययोः, वामे कौले च शूद्रस्याधिकार इति व्यवस्थाप्य सिद्ध्यादिलोभाद्वामे कौले वा प्रवर्तमानस्य ब्राह्मणस्य केवलं भोग एव न मोक्षः, तदुभयं तु श्रौतमार्गसंवलिततन्त्रोक्त-दक्षिणमार्गेण समुचितेष्टदेवताराधकस्यैव ब्राह्मणस्यैति सिद्धान्तितम् । न च -  
  
वामाचारैर्द्विजैः पूर्वं कर्तव्यं कुलदीक्षणम् ।  
पश्चाद्दीक्षा तु सावित्र्या व्यत्यासात् पतितो भवेत् ॥ १-१५१ ॥  
  
	इति ब्राह्मणानां वाममार्गाधिकारित्वप्रकाशकेन मेरुतन्त्रवचनेन विरोध इति वाच्यम् । तत्र द्विजपदस्य ब्राह्मणेतरद्विज-परत्वकल्पनेन विरोधाभावात् । अत एव -  
  
ब्राह्मणानां वाममार्गो नरकायैव जायते ।  
  
	इति तन्त्रान्तरवचनान्तरमपि सङ्गच्छते, अधिकारिविशेषानुष्ठितस्य वाममार्गस्यापि भुक्तिमुक्तिजनकतया ब्राह्मणानां तदधिकारित्वे तस्य तन्निरयहेतुत्वानुपपत्तेः । तथा च -  
  
यो दाक्षिण्यं विना विप्रो महामायां प्रपूजयेत् ॥ १-१५२ ॥  
  
स पापः स्वर्गलोकात्तु च्युतो भवति रोगधृक् ।  
  
	इति कालिकापुराणवचनाद्दक्षिणमार्गे एव ब्राह्मणस्याधिकार इति बोध्यम् । एवं च क्षत्रियवैश्ययोरपि दक्षिणमार्ग एव प्रशस्तः, तयोर्वाममार्गाधिकारित्वकथनं तु रागात् (प्। २४) प्रवृत्तयोरपि न पातित्यमित्यभिप्रायेण, ब्राह्मणस्यैव तथाविधस्य तच्छवणात् । वाममार्गस्तु शूद्राणामेव प्रशस्तः ।  
  
शूद्रादियवनान्तानां सिद्धिर्वामपथे स्थिता ॥ १-१५३ ॥  
  
	इति मेरुतन्त्रवचनात् । आचारमधिकृत्य -  
  
वामादिना यजेच्छूद्रो दक्षिणेन द्विजातयः ।  
  
इति महाकालवचनात् । द्विजातय इति, ब्राह्मणक्षत्रियवैश्या इत्यर्थः । वामादिनेत्यादिशब्देन कुलाचारः सङ्गृह्यते, सोऽपि पूर्ववच्छूद्राणामेव प्रशस्तः, क्षत्रियवैश्ययोर्न प्रशस्तो नापि निषिद्धो, ब्राह्मणानां तु निषिद्ध एव ।  
  
ब्राह्मण्यहानिहेतुत्वात् कुलाचारं न चाचरेत् ॥ १-१५४ ॥  
  
इति सिद्धान्तसारवचनात् ।  
  
ये विप्राः शापनिर्दग्धा ब्रह्मकर्मविवर्जिताः ।  
तेषां तु कौलधर्मोऽयं भुक्तिमुक्त्योस्तु साधनम् ॥ १-१५५ ॥  
  
ये विप्राः पापसञ्जाताः शापनिर्दग्धविप्लुताः ।  
तेषां कुलाधिकारोऽयं मार्गस्यास्य प्रजायते ॥ १-१५६ ॥  
  
	इत्यादिमेरुतन्त्रवचनेन दक्षयज्ञे पारिषदशापाद्वेदमार्ग-बहिर्भूतानां विनष्टब्राह्मणत्वानामेव विप्राणां तदधिकारित्वबोधनाच्च । यदि च स्वतन्त्रवक्तुरीशस्य वचनानां वैचित्र्याद् ब्राह्मणानामपि वामकौलाधिकारित्वबोधकवचनान्तर-मुपलभ्येत तदा पञ्चसु लक्षणेषु यत्किञ्चिल्लक्षणोपलक्षिता हीनब्राह्मणास्तत्र बोद्धव्याः, तादृशानां तु तदधिकारोऽस्त्येव ।  
  
प्। २५) एतच्च मेरुतन्त्रे एवेश्वरचरणैर्व्यक्तीकृतम् । यथा  
  
ब्रह्मवीर्यं१ तथा क्षेत्रं२ संस्कारा ब्रह्मसम्भवाः३ ।  
ब्राह्मणाचरणा४द्ब्रह्मविद्याभि५र्ब्राह्मणो भवेत् ॥ १-१५७ ॥  
  
यस्य वश्या वयं यस्य वाचमर्थोऽनुधावति ।  
एकस्मि।ल्लक्षणे हीने वागर्थमनुधावति ॥ १-१५८ ॥  
  
द्विहीनलक्षणो देवि स्वाचाराद्ब्राह्मणो भवेत् ।  
लक्षणत्रयहीनो यस्तन्त्रमार्गेण सिद्ध्यति ॥ १-१५९ ॥  
  
चतुर्लक्षणहीनानां मार्गाः स्युः कौलिकादयः ।  
  
लक्षणहानिश्च निर्देशक्रमप्रातिलोम्येन बोध्या ।  
  
तत्रैव  
  
पूर्वोक्तलक्षणेष्वेकं यस्मिन् विप्रे प्रदृश्यते ॥ १-१६० ॥  
  
तप्यते चोपतापेन किञ्चिद्ब्राह्मणतां गतः ।  
अधिकारो न मे जातः समस्तब्रह्मकर्मणाम् ॥ १-१६१ ॥  
  
इह लोके परत्रापि कथं प्राप्स्याम्यहं सुखम् ।  
अन्धश्च यः परद्रव्ये परस्त्रीषु नपुंसकः ॥ १-१६२ ॥  
  
परापवादे यो मूको नित्यमित्थं विचारयेत् ।  
तस्यैव ब्राह्मणस्यात्र वामे स्यादधिकारिता ॥ १-१६३ ॥  
  
एकमिति, ब्रह्मवीर्योत्पन्नत्वम् ।  
  
तथा  
  
पञ्चलक्षणसंयुक्तो ब्राह्मणः काल एव सः ।  
अहं ब्रह्मा तथा विष्णुस्तदाज्ञावशवर्तिनः ॥ १-१६४ ॥  
  
स चेद्वामपथं प्राप्तः पुनः श्वा चाभिजायते ।  
प्। २६) चतुर्लक्षणसंयुक्तो वामस्तस्य फलप्रदः ॥ १-१६५ ॥  
  
ताभ्यां दत्तो भाग्यवश्यात्तान्त्रिकः कोऽपि चेन्मनुः ।  
सद्यः फलति चाद्यस्य क्रियया चापरस्य तु ॥ १-१६६ ॥  
  
लक्षणत्रययुक्तो यस्तस्य वैदिकतान्त्रिके ।  
यथोक्ताचरणादेव फलदस्तेन वामकः ॥ १-१६७ ॥  
  
लक्षणद्वयसंयुक्तस्तस्य वामश्च दक्षिणः ।  
समौ तुल्यफलौ स्यातां न कदाचन वैदिकः ॥ १-१६८ ॥  
  
एकलक्षणसंयुक्तो वामस्तस्य फलप्रदः ।  
शूद्रादियवनान्तानां सिद्धिर्वामपथे स्थिता ॥ १-१६९ ॥  
  
वाममार्गस्थितो विप्रस्तुलसीं न क्वचित् स्पृशेत् ।  
न स्पृशेद्वैष्णवं विप्रं प्रणमेन्न च वैदिकम् ॥ १-१७० ॥  
  
निन्दन्तु बान्धवाः सर्वे त्यजन्तु स्त्रीसुतादयः ।  
जना हसन्तु मां दृष्ट्वा राजानो दण्डयन्तु वा ॥ १-१७१ ॥  
  
रोगदारिद्र्यदुःखाद्यैः पीडितोऽप्यनिशं त्वहम् ।  
लक्ष्मीस्तिष्ठतु वा यातु न मुञ्चामि पदं त्विदम् ॥ १-१७२ ॥  
एवं यस्य दृढा भक्तिः स वामे सिद्धिमाप्नुयात् ॥ १-१७२एफ़् ॥  
  
रुद्रयामले  
  
वामे चन्द्रमुखी मुखे च मदिरा पात्रं कराम्भोरुहे  
मूर्द्ध्नि श्रीगुरुचिन्तनं भगवतीध्यानास्पदं मानसम् ।  
जिह्वायां जपसाधनं परिणतिः कौलक्रमाभ्यागमे   
येषां वै नियतं पिबन्तु सुरसं ते भुक्तिमुक्ती गताः ॥ १-१७३ ॥  
  
वामे रामा रमणकुशला दक्षिणे चालिपात्रम्  
अग्रे मुद्राश्चणकवटकाः शूरणश्चौष्ठशुद्धिः ।  
प्। २७) तन्त्रीवीणा सरसमधुरा सद्गुरुः सत्कथायां  
वामाचारः परमगहनो योगिनामप्यगम्यः ॥ १-१७४ ॥  
  
मेरुतन्त्रे  
  
पेयं मद्यं पलं खाद्यं समालोक्यं प्रियामुखम् ।  
इत्येवाचरणं श्रेष्ठं पामराः प्रवदन्ति च ॥ १-१७५ ॥  
  
मद्यपानेन मनुजो यदि सिद्धिं लभेत चेत् ।  
मद्यपानरताः सर्वे किं सिद्धा न भवन्त्युमे ॥ १-१७६ ॥  
  
मांसभक्षणमात्रेण यदि पुण्या गतिर्भवेत् ।  
क्रव्यादानां तदा मोक्षो मांसादन्यो न युज्यते ॥ १-१७७ ॥  
  
स्त्रीसम्भोगेन भो देवा यदि मोक्षोऽभिजायते ।  
तदा सर्वेऽपि मुक्ताः स्युः कस्य जन्म भविष्यति ॥ १-१७८ ॥  
  
कृपाणधारागमनाद् व्याघ्रकर्णावलम्बनात् ।  
भुजङ्गावरणान्नूनमशक्यं कुलवर्त्मनि ॥ १-१७९ ॥  
  
अथ वैष्णवभेदाः ।  
  
तदुक्तं शक्तिसङ्गमे  
  
वैखानसो१ भवेदादौ श्रीराधावल्लभ२स्तथा ।  
गौकुलेशो३ महेशानि तथा वृन्दावनी४ भवेत् ॥ १-१८० ॥  
  
पाञ्चरात्रः५ पञ्चमः स्यात् षष्ठः श्रीवीरवैष्णवः६ ।  
रामानन्दी७ हरिव्यासी८ निम्बार्क९श्च महेश्वरि ॥ १-१८१ ॥  
  
ततो भागवतो१० देवि दश भेदाः प्रकीर्तिताः ।  
वैखानसादिदीक्षाद्यैर्भूषितः स्मार्त्तवैष्णवः ॥ १-१८२ ॥  
  
वैष्णवाचारनिरतो विष्णुमन्त्रैकपारगः ।  
प्। २८) अनन्यचेताः शान्तात्मा विष्णुचिह्नपरायणः ॥ १-१८३ ॥  
  
श्रीराधावल्लभो देवि गोकुलेशं शृणु प्रिये ।  
नानाभरणसम्पन्नो नानासौगन्ध्यभूषितः ॥ १-१८४ ॥  
  
गवां कुलं प्रीणयतः कलिकृष्णस्य रूपधृक् ।  
शरीरमर्थं प्राणांश्च तन्निवेदनकारकः ॥ १-१८५ ॥  
  
अन्तः शक्तिपरो देवि बहिर्वैष्णवरूपधृक् ।  
गन्धर्वाचारनिरतो लतावेष्टित तत्परः ॥ १-१८६ ॥  
  
सम्प्रदायो गौकुलेशः सर्वसिद्धिकरो भुवि ।  
विगताशः प्रसन्नात्मा विष्णुभक्तिपरायणः ॥ १-१८७ ॥  
  
कामिनीसङ्गचपलो वनक्रीडाविनोदधृक् ।  
सौगन्ध्यभूषिततनुः स्त्रीध्यानैकपरायणः ॥ १-१८८ ॥  
  
विष्णुसारूप्यतत्त्वज्ञः प्रोक्तो वृन्दावनी शिवे ।  
पञ्चरात्रव्रतं प्राप्ताः पाञ्चरात्राः प्रकीर्तिताः ॥ १-१८९ ॥  
  
दिनपञ्चकपर्यन्तं शैवा नाम त्रिलोचनाः ।  
  
गोपालपद्धतौ  
  
कायेन मनसा वाचा भजते विष्णुमेव यः ॥ १-१९० ॥  
  
स वीरवैष्णवः प्रोक्तो देवतान्तरनिन्दकः ।  
चराचरमिदं विश्वं जानन् नारायणात्मकम् ॥ १-१९१ ॥  
  
कं चिन्न द्वेष्टि यः सोऽयमुत्तमो वीरवैष्णवः ।  
  
तत्रैव  
  
हृदयाम्भोजमध्यस्थे श्रीरामे परमात्मनि ॥ १-१९२ ॥  
  
आनन्दं भजते यस्तु रामानन्दी स उच्यते ।  
  
प्। २९) शक्तिसङ्गमे  
  
पापसंहरणासक्तो विष्णुभक्तो जितेन्द्रियः ॥ १-१९३ ॥  
  
यमादिनियमैर्युक्तो युक्ताचारपरायणः ।  
स्वोपयुक्तपरिग्राही परकार्यपरायणः ॥ १-१९४ ॥  
  
हरिव्यासी महेशानि शिवशक्तिस्वरूपधृक् ।  
नित्यार्चनक्रमाशक्तः स्वतन्त्रैकपरायणः ॥ १-१९५ ॥  
  
बाह्यपूजादिनिरतोऽनन्यभक्तः प्रसन्नधीः ।  
आर्यपक्षान्वितः स्वच्छः स्वच्छन्दाचारतत्परः ॥ १-१९६ ॥  
  
स्वतन्त्रः स्मार्त्तविद्वेषी निम्बार्को भगवान् हरिः ।  
विष्णुभक्तैकनिपुणो विजितात्मा प्रसन्नधीः ॥ १-१९७ ॥  
  
स्मार्त्तगर्वान्वितो देवि तदन्याचारतत्परः ।  
शैवद्वेषी तस्य सङ्गात् पुनः स्नानपरायणः ॥ १-१९८ ॥  
  
केवलं विष्णुभक्तिज्ञः प्रोक्तो भागवतः शिवे ।  
  
परमभागवतलक्षणं तु  
  
एकादशस्कन्धे  
  
सर्वभूतेषु यः पश्येद् भगवद्भावमात्मनः ॥ १-१९९ ॥  
  
भूतानि भगवत्यात्मन्येष भागवतोत्तमः ।  
  
अन्यच्च तत्रैव  
  
गृहीत्वापीन्द्रियैरर्थान् यो न द्वेष्टि न हृष्यति ॥ १-२०० ॥  
विष्णोर्मायामिदं पश्येत् स वै भागवतोत्तमः ॥ १-२००एफ़् ॥  
  
तथा  
  
त्रिभुवनविभवहेतवेऽप्यकुण्ठ  
स्मृतिरजितात्मसुरादिभिर्विमृग्यात् ।  
प्। ३०) न चलति भगवत्पदारविन्दा-  
ल्लवनिमिषार्द्धमसौ तु वैष्णवाग्र्यः ॥ १-२०१ ॥  
  
मध्यमलक्षणं तत्रैव  
  
ईश्वरे तदधीनेषु बालिशेषु द्विषत्सु च ।  
प्रेममैत्रीकृपोपेक्षा यः करोति स मध्यमः ॥ १-२०२ ॥  
  
प्राकृतभागवतलक्षणं तत्रैव  
  
अर्चायामेव हरये पूजां यः श्रद्धयेहते ।  
न तद्भक्तेषु चान्येषु स भक्तः प्राकृतः स्मृतः ॥ १-२०३ ॥  
  
अथ शैवभेदाः ।  
  
शक्तिसङ्गमे  
  
शिखी१ मुण्डी२ जटी३ चैव द्वि४त्रिडण्डी५ क्रमेण च ।  
एकदण्डी६ महेशानि वीरशैव७स्तथैव च ॥ १-२०४ ॥  
  
सप्त पाशुपताः प्रोक्ता दशधा वैष्णवास्तथा ।  
अथ पाशुपतानां च वासनां शृणु पार्वति ॥ १-२०५ ॥  
  
शिखी पाशुपतो देवि शिखासूत्रधरः शुभः ।  
समाधितत्परो देवि समाधौ शिवपीठधृक् ॥ १-२०६ ॥  
  
रुद्राक्षं च तथा भस्म लिङ्गं शैवाभिधं शिवे ।  
प्रसन्नात्मा शान्तचित्तो ब्रह्मचारी प्रकीर्तितः ॥ १-२०७ ॥  
  
मतं श्रीबिन्दुमालिन्याः समाश्रित्य प्रतिष्ठितः ।  
मुण्डी त्रिंशद्विधो देवि तारासूक्ते प्रकाशितः ॥ १-२०८ ॥  
  
तत्र पाशुपताचारसम्पन्नो मुण्डितो भवेत् ।  
त्रिजटैकजटाधारी तथा वक्रजटाधरः ॥ १-२०९ ॥  
  
प्। ३१) नग्नस्तपस्वी शान्तात्मा देहक्लेशपरायणः ।  
कर्मत्रितयसम्पन्नो जटी पाशुपतः स्मृतः ॥ १-२१० ॥  
  
द्विदण्डी तु महेशानि वाङ्मनोदण्डसंयुतः ।  
कायवाङ्मनसां दण्डी त्रिदण्डी परिकीर्तितः ॥ १-२११ ॥  
  
मनोमात्रस्य दण्डी य एकदण्डी प्रकीर्तितः ।  
केवलं शिवसम्पन्नः स्वस्य देवस्य निन्दकः ॥ १-२१२ ॥  
  
वीरशैव इति ख्यातः, इति ।  
  
	अन्यत्र वैष्णवत्वेन प्रसिद्धास्त्रिदण्ड्यादयः शैवा अपि सम्भवन्तीति दर्शिताः ।  
  
	युगभेदेन मार्गभेदप्राधान्यमाह  
  
रुद्रयामले  
  
कृते श्रुत्युक्तमार्गः स्यात् त्रेतायां स्मृतिभाषितः ।  
द्वापरे वै पुराणोक्तः कलावागमसम्भवः ॥ १-२१३ ॥  
  
प्रधान इति शेषः ।  
  
आगमस्य वेदाङ्गत्वमाह  
  
मेरुतन्त्रे  
  
न वेदः प्रणवं त्यक्त्वा मन्त्रो वेदसमन्वितः ।  
तस्माद्वेदपरो मन्त्रो वेदाङ्गश्चागमः स्मृतः ॥ १-२१४ ॥  
  
आगमशब्दार्थो,  
  
रुद्रयामले  
  
आगतः शिववक्त्रेभ्यो गतश्च गिरिजामुखे ।  
मग्नस्तस्या हृदम्भोजे तस्मादागम उच्यते ॥ १-२१५ ॥  
  
आगमस्य वेदाङ्गत्वेऽपि वैदिककौलिकयोर्विरोधमाह  
  
प्। ३२) तत्रैव  
  
कौलिकं कुर्वतः कर्म वैदिकं नाभिधीयते ।  
विरोधा दुभयं नष्टं तस्मादेकपथा चरेत् ॥ १-२१६ ॥  
  
वामदक्षिणमार्गयोरपि विरोधमाह  
  
मेरुतन्त्रे  
  
वाममार्गी यदा दक्षं प्रविशेत्तत्सुरैः स तु ।  
विघ्न्यते पीड्यते चापि न सिद्धिमधिगच्छति ॥ १-२१७ ॥  
  
दक्षमार्गी यदा वामं प्रविशेत्तत्सुरास्तथा ।  
लोकद्वयाद्धापयन्ति तं ग्रसन्ति च वामिनम् ॥ १-२१८ ॥  
  
तस्मात् स्वकुलमार्गं तु ज्ञात्वा कुर्यादुपासनाम् ।  
  
उपासनाभेदास्तत्रैवोक्ताः  
  
श्रीशिव उवाच ।  
  
महाकालेन यत् प्रोक्तं यन्महामायया श्रुतम् ॥ १-२१९ ॥  
  
रहस्यातिरहस्यं तत् सर्वमन्त्रेषु गोपितम् ।  
आम्नायानां रहस्यं तदाह्निकं प्रोच्यतेऽधुना ॥ १-२२० ॥  
  
शृण्वन्तु सर्वे भो देवाः साधकानां प्रसिद्धिदम् ।  
तत्र नित्यं त्रिधा प्रोक्तं गुणत्रयविभेदतः ॥ १-२२१ ॥  
  
अधिकारिविभेदेन तदपि त्रिविधं भवेत् ।  
शुद्धं मिश्रं च गलितं तत्तथैव फलप्रदम् ॥ १-२२२ ॥  
  
शुद्धं सम्पूर्णफलदं मिश्रं किञ्चित्फलप्रदम् ।  
अकृते प्रत्यवायो न गलिते सत्फलं न च ॥ १-२२३ ॥  
  
अहङ्कारविहीनं यन्मानसं ज्ञानपूर्वकम् ।  
प्। ३३) स्वस्थचित्तेन यतिना कृतं तच्छुद्धमुच्यते ॥ १-२२४ ॥  
  
तादृशं चेद् गृहस्थेन निर्द्रव्येणाथ वा कृतम् ।  
रुग्णेन पथिकेनापि कारागृहगतेन वा ॥ १-२२५ ॥  
  
भक्तितो वापि तन्मिश्रं बाह्यपूजाधिकारतः ।  
शीतादिभीत्यादाविष्टसङ्क्षयादल्पकार्यतः ॥ १-२२६ ॥  
  
स्त्र्यादेर्नियोगाद् गलितो गृहीतो मानसं मतम् ।  
बाह्यपूजादिकं यच्च एकान्ते नियमेन च ॥ १-२२७ ॥  
  
भक्त्या कृतं गृहस्थेन तच्छुद्धं राजसं मतम् ।  
पूजार्थं यद्याचयित्वा श्रद्धाभक्ती विहाय वा ॥ १-२२८ ॥  
  
लोकभीत्या देवभीत्या यत् तद्राजसमिश्रितम् ।  
प्रतारणार्थं लोकानां याचितं देवनामतः ॥ १-२२९ ॥  
  
द्रव्यं कृतं तद्वेषेण गलितं तत्तु राजसम् ।  
वाममार्गं समाश्रित्य कौलं धर्मं विचार्य च ॥ १-२३० ॥  
  
अन्यधर्मस्य चाद्वेषात् कृतं शुद्धं तु तामसम् ।  
कृतं यत् कामतः कर्म वैदिकं पारलौकिकम् ॥ १-२३१ ॥  
  
वाममार्गं समाश्रित्य मिश्रितं तत्तु तामसम् ।  
जिह्वालोभेन यत् खानं पानं यत् कामतो रतम् ॥ १-२३२ ॥  
  
अथवा मारणाद्यर्थं गलितं तत्तु तामसम् ।  
शुद्धसत्त्वेन मोक्षः स्यात् स्वर्गः स्यान्मिश्रसत्त्वतः ॥ १-२३३ ॥  
  
सिद्धिर्गलितसत्त्वात् स्यादैहिकी च मनुष्यता ।  
स्वर्गः स्याद्राजसाच्छुद्धात् कामः स्यान्मिश्रराजसात् ॥ १-२३४ ॥  
  
गलिताद्राजसात् तिर्यग्योनावपि सुखं भवेत् ।  
प्। ३४) सात्त्विकात्तामसाद्देवयोनित्वं प्राप्नुयान्नरः ॥ १-२३५ ॥  
  
मिश्रतामसतो दुःखी नारकी चान्ततामसात् ।  
कर्म पञ्चविधं प्रोक्तं पञ्चधा मुक्तिदायकम् ॥ १-२३६ ॥  
  
प्रसर्पण१मुपादान२मिज्या३ऽध्याय४स्तथा भुवि ।  
सम्मार्जनोपलेपादिसंस्कारा देवमन्दिरे५ ॥ १-२३७ ॥  
  
भक्त्यार्चनं सर्पणं स्याद्देवसालोक्यकारकम् ।  
पूजासाधनसामग्र्या मेलनं भक्तसेवनम् ॥ १-२३८ ॥  
  
तत्प्रीतिः स्यादुपादानं देवतारूपदायकम् ।  
पीठपूजनपूर्वं यत् षोडशाद्युपचारकैः ॥ १-२३९ ॥  
  
मूर्त्तेर्यन्त्रेऽथवा पूजा सेज्या सामीप्यकारिका ।  
तच्छास्त्राध्ययनं सम्यक् कृत्वा मन्त्रार्थभावनम् ॥ १-२४० ॥  
  
कृत्वा जपः स्यात् स्वाध्यायो देवसायुज्यकारकः ।  
गुरुदेवात्मकालानां सम्यगैक्यविभावनम् ॥ १-२४१ ॥  
  
संयोगो देहलिङ्गस्य नाशकः कालयोगकृत् ।  
  
अथ पथिकादिकर्तृकोपासना  
  
तत्रैवोक्ता  
  
अथापराह्णिकं वक्ष्ये तत् स्थानदशके भवेत् ॥ १-२४२ ॥  
  
मार्गे१ प्रवासे२ दुर्गे३ च नान्नप्राप्तौ४ मनोभये५ ।  
कारागृहे६ऽशुभे७ऽस्थाने८ चौरव्याघ्रादिजे भये९ ॥ १-२४३ ॥  
  
परचक्रागमे१० कुर्याच्छौचाद्यं च यथा तथा ।  
मन्त्रस्नानादिकं किञ्चित् कृत्वा मानसपूजनम् ॥ १-२४४ ॥  
  
मनसा हृदयस्यान्तर्ध्यात्वा योगाख्यपीठकम् ।  
प्। ३५) तत्रैव पृथिवीमध्ये पूजां देवस्य चाचरेत् ॥ १-२४५ ॥  
  
यथा पुष्पादिभिः पूजा बहिर्देशे विधीयते ।  
तथा हृद्यपि कर्त्तव्याः सर्वास्ताः प्रतिपत्तयः ॥ १-२४६ ॥  
  
मनसा जठरे होम एतद्विपदि चाह्निकम् ।  
  
अथ रोगार्तकर्तृकोपासना  
  
तत्रैवोक्ता  
  
अथातुराह्निकं वक्ष्ये नित्यं कष्टाधिकस्य तत् ॥ १-२४७ ॥  
  
यदि लङ्घनपर्यन्तो व्याधिरात्मनि दृश्यते ।  
तदा पूजा न कर्तव्या स्थण्डिले प्रतिमासु च ॥ १-२४८ ॥  
  
न स्नानं दन्तकाष्ठं वा कुर्याद्धोममथापि वा ।  
रविमण्डलमालोक्य प्रतिमामथवा पुनः ॥ १-२४९ ॥  
  
मूलमन्त्रं सकृज्जप्त्वा पुष्पं साक्षतमुत्सृजेत् ।  
श्रान्तो व्याधिभिरत्युग्रैर्जरसा चेन्द्रियच्युतः ॥ १-२५० ॥  
  
निजसामयिकैर्वापि स्वकर्तव्यं समापयेत् ।  
रुङ्निवृत्तस्ततः स्नात्वा पूजयित्वाग्निदेवताः ॥ १-२५१ ॥  
  
गुरून् विप्रांस्तदग्रे च वाक्यमेतदुदीरयेत् ।  
एतावत्कालविच्छिन्ना पूजा, युष्मत्प्रसादतः ॥ १-२५२ ॥  
  
न दोषोऽस्विति सम्प्रार्थ्य पुनः पूर्ववदाचरेत् ।  
यस्तु रोगवशाद्दोषो जातस्तत्क्षालनं चरेत् ॥ १-२५३ ॥  
  
जपेन वाथ दानेन होमेन ध्यानतोऽपि वा ।  
  
अथ सूतकिकर्तृकोपासना  
  
तत्रैवोक्ता  
  
अथ सूतकिनो नित्यं वैदिकं तु स्मृतीरितम् ॥ १-२५४ ॥  
  
प्। ३६) कृत्वा तान्त्रिकपूजादि मनसैव समाचरेत् ।  
कामनार्थं प्रयोगश्चेत् तदा पूर्ववदाचरेत् ॥ १-२५५ ॥  
  
मृतगेहं परित्यज्य वामाचारेण सूतके ।  
स्पृहां हित्वा ज्ञानपूर्वं कुलजो धर्ममागतम् ॥ १-२५६ ॥  
  
यः पालयेद्वामधर्मं देवता तु स जायते ।  
  
  
अथ महाभये आपतिते पूजासामग्र्यभावे वा यत्कर्तव्यं तदाह   
  
  
सन्त्रस्तेन न चेल्लब्धमर्घ्यपात्रादि साधनम् ॥ १-२५७ ॥  
  
पूजोदकेन कर्तव्या, तोयं चेन्नैव विद्यते ।  
तदा सम्पूजयेद्देवं भावनाकुसुमादिभिः ॥ १-२५८ ॥  
  
भक्तिः श्रद्धा भावना च पूजानां जीव उच्यते ।  
  
जडाह्निकमाह  
  
जडानामाह्निकं वक्ष्ये तथा सङ्क्षेपकर्मणि ॥ १-२५९ ॥  
  
रत्नमण्डप१धर्मादिचतुष्क२मुरगा३ऽम्बुजम् ।  
मूल५ मूर्ति६ षडङ्गानि७ तेषां पूजा विधीयते ॥ १-२६० ॥  
  
एतन्न्यासक्रमेणैव स्पृशेदङ्गानि नित्यशः ।  
सर्वेषामपि वस्तूनामलाभे भावनैव हि ॥ १-२६१ ॥  
  
निर्मलेनोदकेनैव पूजयेत् स्थिरमानसः ।  
सामान्यतस्त्रिधा पूजा सोत्तमा१ मध्यमा२ऽधमा३ ॥ १-२६२ ॥  
  
अधिकारिनिमित्ताभ्यां भिद्यते शतधा पुनः ।  
योगोपकरणैः कृत्स्नैः क्रियमाणोत्तमा मता ॥ १-२६३ ॥  
  
यथालब्धैर्विनिष्पाद्या द्रव्यैः पूजा तु मध्यमा ।  
पत्रपुष्णाम्बुनिष्पाद्या पूजा चाधमसञ्ज्ञका ॥ १-२६४ ॥  
  
प्। ३७) विहिताखिलवेदोक्तैर्ब्रह्मर्षिभिरकल्मषैः ।  
क्रियमाणा तु या पूजा सात्त्विकी सा विमुक्तिदा ॥ १-२६५ ॥  
  
राजर्षिभिस्तपोनिष्ठैर्भगवत्तत्त्ववेदिभिः ।  
या पूजा क्रियते सम्यग्राजसी सा सुखप्रदा ॥ १-२६६ ॥  
  
स्त्रीबालवृद्धमूर्खाद्यैर्भक्तैरक्षुब्धमानसैः ।  
या पूजा क्रियते नित्यं तामसी सा प्रकीर्तिता ॥ १-२६७ ॥  
  
अरण्ये स्वल्पकामानां सिद्ध्यर्थं पूजनं स्मृतम् ।  
निष्कामानां गृहस्थानां हितं गेहे तु पूजनम् ॥ १-२६८ ॥  
  
कदा चिदपि न त्याज्यो वेदमार्गो द्विजैः सदा ।  
वेदच्युतानां विप्रत्वं देवत्वं चापि दुर्लभम् ॥ १-२६९ ॥  
  
तथा  
  
उपासना त्रिधा प्रोक्ता श्रेष्ठा तत्र तु सात्त्विकी ।  
तस्यां च मानसौ पूजाजपौ मुख्यतमौ स्मृतौ ॥ १-२७० ॥  
  
राजसो दक्षिणो मार्गः प्रतिमायां प्रपूजनम् ।  
बाह्योपचारैः पुष्पाद्यैस्तदाद्यानां विशिष्यते ॥ १-२७१ ॥  
  
तामसोपासनं प्रोक्तं पीठादौ बलिदानतः ।  
वाममार्गेण तच्चाद्यं वर्णं हित्वा प्रशस्यते ॥ १-२७१ ॥  
  
एषा व्यवस्था सम्प्रोक्ता वामदक्षिणयोः परा ।  
उपासना द्विधा प्रोक्ता सकामाकामविश्रुता ॥ १-२७२ ॥  
  
मोक्षबीजं तु निष्कामा सकामा भवबीजकम् ।  
  
  
उपासनायां च गुरूपदेशं विनानधिकारित्वमाह  
  
प्। ३८) तत्रैव  
  
द्विजानामनुपनीतानां स्वकर्माध्ययनादिषु ॥ १-२७३ ॥  
  
तथा चादीक्षितानां च मन्त्रदेवार्चनादिषु ।  
नाधिकारोऽस्त्यतः कुर्यादात्मानं मन्त्रसंस्कृतम् ॥ १-२७४ ॥  
  
मन्त्रमुक्तावल्याम्  
  
जपो देवार्चनविधिः कार्यो दीक्षान्वितैर्नरैः ।  
  
तथा गौरीयामले  
  
यदृच्छया श्रुतं मन्त्रं छद्मनाथ बलेन च ॥ १-२७५ ॥  
  
पत्रे स्थितं तु गाथावत् प्रजप्तमपि निष्फलम् ।  
  
योगिनीतन्त्रे  
  
अदीक्षिता ये कुर्वन्ति जपपूजादिकाः क्रियाः ॥ १-२७६ ॥  
  
न भवेत्तु फलं तेषां शिलायामुप्तबीजवत् ।  
  
महाकालसंहितायामपि  
  
न शास्त्रमालोक्य वदेन्नाचरेन्न जपेदपि ॥ १-२७७ ॥  
  
न पश्येन्नोपदिश्याच्च न कुर्यान्नैव साधयेत् ।  
गुरूपदेशतो लब्धे जपन्यासार्चनादिके ॥ १-२७८ ॥  
  
पश्चात्तत्साधयेत्सर्वं सदा तद्भवभावितः ।  
  
दीक्षाया आवश्यकत्वमाह  
  
रुद्रयामले  
  
यस्य दीक्षा शिवे नास्ति जीवनान्तं च जन्मिनः ॥ १-२७९ ॥  
  
स जातु नोत्तरेद्देवि निरयाम्बुनिधेः क्वचित् ।  
दीक्षाहीनस्य देवेशि पशोः कुत्सितजन्मनः ॥ १-२८० ॥  
  
प्। ३९) पापौघोऽन्तिकमायाति पुण्यं दूरं पलायते ।  
तस्माद्यत्नेन दीक्षैषा ग्राह्यो कृतिभिरुत्तमा ॥ १-२८१ ॥  
  
दत्तात्रेययामले  
  
अथ दीक्षाविहीनो यो वर्त्तते भुवि पापभुक् ।  
मोहान्धकारे नरके गर्ते पतति दुःखितः ॥ १-२८२ ॥  
  
अनीश्वरस्य मर्त्यस्य नास्ति त्राता यथा भुवि ।  
तथा दीक्षाविहीनस्य नेह स्वामी परत्र च ॥ १-२८३ ॥  
  
आगमकल्पद्रुमे  
  
उपचारसहस्रैस्तु योजितां भक्तिसंयुताम् ।  
अदीक्षितार्चनां देवा न गृह्णन्ति कदाचन ॥ १-२८४ ॥  
  
कर्माखिलं वृथा यस्मात् तस्मात् पशुरदीक्षितः ।  
  
मत्स्यसूक्ते  
  
अदीक्षितानां मर्त्यानां शृणु देवि महेश्वरि ॥ १-२८५ ॥  
  
अन्नं विष्ठासमं तस्य जलं मूत्रसमं स्मृतम् ।  
तत्कृतं तस्य वा श्राद्धं सर्वं संयात्यधोगतिम् ॥ १-२८६ ॥  
  
दीक्षामाहात्म्यमाह  
  
कुलार्णवे  
  
उपपातकलक्षाणि महापातककोटिकाः ।  
क्षणाद्दहति देवेशि दीक्षा हि विधिना कृता ॥ १-२८७ ॥  
  
रुद्रयामले  
  
दीक्षितो ब्राह्मणो याति ब्रह्मलोकं सुधामयम् ।  
प्। ४०) ऐन्द्रं लोकं क्षत्रियोऽपि प्राजापत्यं विशस्तथा ॥ १-२८८ ॥  
  
याति गन्धर्वनगरं शूद्रो दीक्षाप्रसादतः ।  
दीक्षां विना न मोक्षः स्यात् प्राणिनां शिवशासनात् ॥ १-२८९ ॥  
  
सा च न स्याद्विनाचार्यमित्याचार्यपरम्परा ।  
  
वैशम्पायनसंहितायाम्  
  
सर्वसिद्धिकरी दीक्षा सर्वसम्पत्प्रदायिनी ॥ १-२९० ॥  
  
प्रतिमास्वरवर्णानि कान्तिपुष्टिधनानि च ।  
मोहनस्तम्भनाकृष्टिमारणोच्चाटनानि च ॥ १-२९१ ॥  
  
वशीकारं च कवितां बुद्धिं वै धारणायुताम् ।  
तारणं च समुद्रस्य वह्नेः शैत्यं रणे जयम् ॥ १-२९२ ॥  
  
विपिने चाभयं चैव शोकदुःखापहं तथा ।  
धर्मार्थकाममोक्षांश्च ददात्येषा न संशयः ॥ १-२९३ ॥  
  
दीक्षाशब्दार्थ उक्तो  
  
रुद्रयामले  
  
दिव्यज्ञानं यतो दद्यात् कुर्यात् पापस्य सङ्क्षयम् ।  
तेन दीक्षेति लोकेऽस्मिन् कीर्तिता मन्त्रपारगैः ॥ १-२९४ ॥  
  
मेरुतन्त्रे  
  
दीयते ज्ञानविज्ञानं क्षीयन्ते पापराशयः ।  
तेन दीक्षेति हि प्रोक्ता प्राप्ता चेत् सद्गुरोर्मुखात् ॥ १-२९५ ॥  
  
असद्गुरुः स्वयं नष्टः कथं तारयते परम् ।  
  
आगमसारे  
  
गुरोर्मुखान्महाविद्यां गृह्णीयात् पापनाशिनीम् ॥ १-२९६ ॥  
  
तस्माद्यत्नाद् गुरुं कृत्वा मन्त्रसाधनमाचरेत् ।  
  
प्। ४१) (चामुण्डातन्त्रे)  
  
उपविद्यासु सर्वासु षट्कर्मादिप्रसाधने ॥ १-२९७ ॥  
  
नात्र दीक्षाद्यपेक्षास्ति नात्राङ्गादिप्रपूजनम् ।  
  
	उपविद्या यक्षिण्याद्याः । षट्कर्मादिसाधनमन्त्राश्च महामन्त्रातिरिक्ताः साधनमन्त्राः । अत्र दीक्षापदं क्रियावत्यादिदीक्षापरम् । उपदेशदीक्षा तु सर्वत्रावश्यकी ।  
  
पुस्तके लिखितो मन्त्रो येन सुन्दरि जप्यते ॥ १-२९८ ॥  
  
न तस्य जायते सिद्धिर्हानिरेव पदे पदे ।  
गुरुमुख्याः क्रियाः सर्वा भुक्तिमुक्तिफलप्रदाः ॥ १-२९९ ॥  
  
गुर्वनुक्ताः क्रियाः सर्वा निष्फलाः स्युर्यतो ध्रुवम् ।  
  
इत्यादिवचनात् ॥ न च  
  
शास्त्राद्वा गुरुवक्त्राद्वा ज्ञात्वा मन्त्रं प्रसाधयेत् ॥ १-३०० ॥  
  
	इति वचनात् पुस्तकादपि मन्त्रज्ञानं सिद्धिजनकमिति वाच्यम् । गुरोर्गृहीतमन्त्रः साधको मन्त्रसाधनप्रकारं शास्त्राद्गुरु-मुखाद्वा ज्ञात्वा मन्त्रं साधयेदित्यस्यैव तदर्थत्वात् ॥  
  
मन्त्रपदार्थमाह (पिङ्गलामते)  
  
मननाद्विश्वविज्ञानं त्राणं संसारबन्धनात् ।  
यतः करोति संसिद्धिं मन्त्र इत्युच्यते ततः ॥ १-३०१ ॥  
  
मन्त्रमाहात्म्यमाह (मेरुतन्त्रे)  
  
मन्त्र एवेश्वरः साक्षान्मन्त्र एव महौषधम् ।  
नहि मन्त्रात् परं कश्चित् सर्वसिद्धिप्रदायकः ॥ १-३०२ ॥  
  
तत्रैव-  
  
साधकानां फलं दातुं तत्तद्रूपं धृतं सुरैः ।  
मुख्यस्वरूपं तेषां तु मन्त्रा एव न चेतरत् ॥ १-३०३ ॥  
  
प्। ४२) (सारसङ्ग्रहे)  
  
यथा देवे तथा मन्त्रे यथा मन्त्रे तथा गुरौ ।  
यथा गुरौ तथा स्वात्मन्येवं भक्तिक्रमः स्मृतः ॥ १-३०४ ॥  
  
गुरुमाहात्म्यमाह (रुद्रयामले)  
  
गुरुरेव परो मन्त्रो गुरुरेव परो जपः ।  
गुरुरेव परा विद्या नास्ति किञ्चिद्गुरुं विना ॥ १-३०५ ॥  
  
यस्य तुष्टा गुरुर्देवि तस्य तुष्टा महेश्वरी ।  
येन सन्तोषितो देवि गुरुः स हि सदाशिवः ॥ १-३०६ ॥  
  
तस्माद्गुरुं भजेद्भक्त्या तोषयेत् सततं गुरुम् ।  
गुरोर्यत्र परीवादो निन्दा यत्र प्रवर्त्तते ॥ १-३०७ ॥  
  
कर्णौ तत्र पिधातव्यौ यद्वा दूरं पलायनम् ।  
  
(ब्रह्मवैवर्त्ते)  
  
यैः शिष्यैः शश्वदाराध्या गुरवो ह्यवमानिताः ॥ १-३०८ ॥  
  
पुत्रमित्रकलत्रादिसम्पद्भ्यः प्रच्युता हि ते ।  
ये गुरुद्रोहिणो मूढाः सततं पापकारिणः ॥ १-३०९ ॥  
  
तेषां तु यावत् सुकृतं दुष्कृतं स्यान्न संशयः ।  
प्रातिकूल्यं गुरोर्नित्यं मनसा वन्दनं चरेत् ॥ १-३१० ॥  
  
सदाशिवधिया नित्यमेकग्रामनिवासिनम् ।  
गुरुं वन्देत चेद्दूरे मनसा वन्दनं चरेत् ॥ १-३११ ॥  
  
ब्रह्मविष्णुशिवादीनां पूजने यत् फलं भवेत् ।  
तत् फलं समवाप्नोति प्रत्यहं वन्दने गुरोः ॥ १-३१२ ॥  
  
अविद्यो वा सविद्यो वा गुरुरेव तु दैवतम् ।  
प्। ४३) अमार्गस्थोऽथ मार्गस्थो गुरुरेव परा गतिः ॥ १-३१३ ॥  
  
यथा सिद्धरसस्पर्शात् ताम्रं भवति काञ्चनम् ।  
सन्निधाने गुरोरेवं शिष्यः शिवमयो भवेत् ॥ १-३१४ ॥  
  
तथा-  
  
उत्पादकब्रह्मदात्रोर्गरीयान् ब्रह्मदः पिता ।  
तस्मान्मन्येत् सततं पितुरप्यधिकं गुरुम् ॥ १-३१५ ॥  
  
(वसन्तललितभैरव्याम्)  
  
दिव्यज्ञानोपदेष्टारं दैशिकं परमेश्वरम् ।  
पूजयेत् परया भक्त्या तस्याज्ञां नैव लङ्घयेत् ॥ १-३१६ ॥  
  
यथा गुरुस्तथैवेशो यथैवेशस्तथा गुरुः ।  
पूजनीयावुभौ भक्त्या न भेदो विद्यते तयोः ॥ १-३१७ ॥  
  
नो द्वैतवादं कुर्वीत गुरुणा सह कुत्रचित् ।  
अद्वैतं भावयेद्भक्त्या गुरुमीशः स जायते ॥ १-३१८ ॥  
  
अन्यत्रापि  
  
शिवे रुष्टे गुरुस्त्राता गुरौ रुष्टे न कश्चन ।  
तस्मात् सर्वप्रयत्नेन गुरुमेव प्रसादयेत् ॥ १-३१९ ॥  
  
(मेरुतन्त्रे)  
  
घृणा१ शङ्का२ भयं३ लज्जा४ जुगुप्सा५ चेति पञ्चमी ।  
कुलं६ शीलं७ तथा शक्ति८रष्टौ पाशाः प्रकीर्तिताः ॥ १-३२० ॥  
  
पाशबद्धः पशुः प्रोक्तः पाशमुक्तः सदाशिवः ।  
तस्मात् पाशहरो योऽत्र स गुरुर्नान्य उच्यते ॥ १-३२१ ॥  
  
तथा-  
  
शङ्कया भक्षितं सर्वं त्रैलोक्यं सचराचरम् ।  
सा शङ्का भक्षिता येन स गुरुर्दुर्लभः क्षितौ ॥ १-३२२ ॥  
  
प्। ४४) (कुलरत्नावल्याम्)  
  
अत्रिनेत्रं शिवः साक्षादचतुर्बाहुरच्युतः ।  
अचतुर्वदनो ब्रह्मा श्रीगुरुः कथितः प्रिये ॥ १-३२३ ॥  
  
सदाशिवस्य देवस्य श्रीगुरोरपि पार्वति ।  
उभयोरन्तरं नास्ति यः करोति स पातकी ॥ १-३२४ ॥  
  
यथा घटश्च कलशः कुम्भश्चैकार्थवाचकाः ।  
तथा देवश्च मन्त्रश्च गुरुश्चैकार्थ उच्यते ॥ १-३२५ ॥  
  
न गुरोः सदृशं वस्तु न देवः शङ्करोपमः ।  
न च कौलात् परो योगो न विद्या कालिकासमा ॥ १-३२६ ॥  
  
(मेरुतन्त्रे)  
  
गुरुभक्तिविहीनस्य तपो विद्या व्रतं कुलम् ।  
व्यर्थं सर्वं शवस्येव नानालङ्कारभूषणम् ॥ १-३२७ ॥  
  
गुरुशब्दार्थमाह (आगमसारे)  
  
गकारः सिद्धिदः प्रोक्तो रेफः पापस्य दाहकः ।  
उकारः शिव इत्युक्तस्त्रितयात्मा गुरुः परः ॥ १-३२८ ॥  
  
दृढव्रतं सदाचारं श्रद्धाभक्तिसमन्वितम् ।  
कृतज्ञं पापभीतं च साधुसज्जनसङ्गमम् ॥ १-३२९ ॥  
  
आस्तिकं दानशीलं च सर्वभूतहिते रतम् ।  
  
गुरुलक्षणम् (कुलार्णवे)  
  
श्रीगुरुः परमेशानि शुद्धवर्णो मनोहरः ॥ १-३३० ॥  
  
सर्वलक्षणसम्पन्नः सर्वावयवशोभितः ।  
सर्वागमार्थतत्त्वज्ञः सर्वमन्त्रप्रधानवित् ॥ १-३३१ ॥  
  
लोकसम्मोहनाकारो देववत्प्रियदर्शनः ।  
प्। ४५) इङ्गताकारचेष्टाभि र्दूरतः कृतदुर्जनः ॥ १-३३२ ॥  
  
अन्तर्मुखो बहिर्दृष्टिः सर्वज्ञो देशकालवित् ।  
आज्ञासिद्धस्त्रिकालज्ञो निग्रहानुग्रहक्षमः ॥ १-३३३ ॥  
  
वेदवेदाङ्गविच्छान्तः सर्वजीवदयापरः ।  
स्वाधीनेन्द्रियसञ्चारः षड्वर्गविजयक्षमः ॥ १-३३४ ॥  
  
अग्रगण्योऽतिगम्भीरः पात्रापात्रविशेषवित् ।  
निर्मलो नित्यसन्तुष्टो निर्द्वन्द्वो नित्यशक्तिमान् ॥ १-३३५ ॥  
  
सद्भक्तवत्सलो धीरः कृपालुः स्मितपूर्ववाक् ।  
भक्तिप्रियः सर्वसमो दयालुः शिष्यशासिता ॥ १-३३६ ॥  
  
स्वेष्टदेवगुरुः प्राज्ञो वनितापूजनोत्सुकः ।  
नित्ये नैमित्तिके काम्ये रतः कर्मण्यनिन्दिते ॥ १-३३७ ॥  
  
रागद्वेषभयक्रोधदम्भाहङ्कारवर्जितः ।  
स्वविद्यानुष्ठानतपोविद्यानां च प्रकाशकः ॥ १-३३८ ॥  
  
यदृच्छालाभसन्तुष्टो गुणदोषविभेदकः ।  
स्त्रीधनादिष्वनासक्तो दुःसङ्गव्यसनोञ्झितः ॥ १-३३९ ॥  
  
अलोलुपोऽहिंस्रकश्चापक्षपाती विचक्षणः ।  
वित्तविद्यादिभिर्मन्त्रयन्त्रतन्त्राद्यविक्रयी ॥ १-३४० ॥  
  
निःसङ्कल्पो निर्विकल्पो निर्णीतात्मातिधार्मिकः ।  
तुल्यनिन्दास्तुतिर्मौनी निरपेक्षो नियामकः ॥ १-३४१ ॥  
  
इत्यादिलक्षणोपेतः कथितः श्रीगुरुः प्रिये ।  
  
अथ निषिद्धगुरुलक्षणम् (तत्त्वसारे)  
  
बह्वाशी दीर्घसूत्री च विषयादिषु लोलुपः ॥ १-३४२ ॥  
  
हेतुवादरतो दुष्टो वाग्वादी गुरुनिन्दकः ।  
प्। ४६) अरोमा बहुरोमा च निन्दिताश्रमसेवकः ॥ १-३४३ ॥  
  
कालदन्तोऽसितोष्ठश्च दुर्गन्धिश्वासवाहकः ।  
दुष्टलक्षणसम्पन्नो यद्यपि स्वयमीश्वरः ॥ १-३४४ ॥  
  
बहुप्रतिग्रहासक्त आचार्यः श्रीक्षयावहः ।  
  
अथ शिष्यलक्षणम् (कुलार्णवे)  
  
सच्छिष्यं तं कुलेशानि सर्वलक्षणसंयुतम् ॥ १-३४५ ॥  
  
शमादिसाधनोपेतं गुणशीलसमन्वितम् ।  
शुद्धदेहान्ववायज्ञं धार्मिकं शुद्धमानसम् ॥ १-३४६ ॥  
  
विश्वासविनयोपेतं वित्तशाठ्यविवर्जितम् ।  
असाध्यसाधकं शूरं बलकान्तिसमन्वितम् ॥ १-३४७ ॥  
  
अनुकूलक्रियायुक्तमप्रमत्तं विचक्षणम् ।  
हितसत्यमितस्निग्धभाषिणं मुक्तदूषणम् ॥ १-३४८ ॥  
  
सकृदुक्तगृहीतार्थं चतुरं बुद्धिविस्तरम् ।  
गृहमत्यासवोत्सङ्ग निर्विकारमसेवकम् ॥ १-३४९ ॥  
  
विमृश्यकारिणं वीरं मनोदारिद्र्यवर्जितम् ।  
सर्वकार्यातिकुशलं धीरं सर्वोपकारकम् ॥ १-३५० ॥  
  
अत्यर्थं परनिन्दायां विमुखं सुमुखं प्रिये ।  
जितेन्द्रियं सुसन्तुष्टं धीमन्तं ब्रह्मचारिणम् ॥ १-३५१ ॥  
  
त्यक्ताधिव्याधिचापल्यं दुःशङ्कातङ्कवर्जितम् ।  
गुरुध्यानस्तुतिकथासेवनाभजनोत्सुकम् ॥ १-३५२ ॥  
  
गुरुदैवतभक्तं च कामिनी भजनोत्सुकम् ।  
गुर्वाज्ञापालकं देवि गुरुकीर्तिप्रशंसकम् ॥ १-३५३ ॥  
  
प्। ४७) गुरुवाक्यप्रमाणज्ञं गुरुशुश्रुषणे रतम् ।  
चित्तानुवर्तिनं प्रेक्ष्यकारिणं कुलनायिके ॥ १-३५४ ॥  
  
लज्जाभिमानगर्वादिवर्जितं गुरुसन्निधौ ।  
निरपेक्षं गुरुद्रव्ये तत्प्रसादाभिकाङ्क्षिणम् ॥ १-३५५ ॥  
  
गुरुध्यानादिनिरतं मोक्षमार्गाभिकाङ्क्षिणम् ।  
इत्यादिलक्षणोपेतं गुरुः शिष्यं परिग्रहेत् ॥ १-३५६ ॥  
  
कुत्सितशिष्यलक्षणं तत्रैव -  
  
दुष्टान्ववायजं दुष्टं गुणहीनं विरूपितम् ।  
परशिष्यं च पाखण्डं धूर्तं पण्डितमानिनम् ॥ १-३५७ ॥  
  
हीनाधिकविकाराङ्गं विकलावयवान्वितम् ।  
पङ्गुमन्धं च वधिरं मलिनं व्याधिपीडितम् ॥ १-३५८ ॥  
  
उच्छिष्टं दुर्मुखं चापि स्वेच्छावेशधरं विटम् ।  
दुर्भिदग्धं कुचेष्टं च कुटिलं भीमवीक्षणम् ॥ १-३५९ ॥  
  
निद्रालस्ययुतं तन्द्राद्यूतादिव्यसनान्वितम् ।  
कपाटकुड्यस्तम्भादौ तिरोहिततनुं सदा ॥ १-३६० ॥  
  
शून्यमुक्तकरं क्षुद्रं श्रद्धाभक्तिविवर्जितम् ।  
किमेकवादिनं स्तब्धं दूषकं चपलं शठम् ॥ १-३६१ ॥  
  
धनस्त्रीशुद्धिरहितं निषेधविधिवर्जितम् ।  
रहस्यभेदकं चापि वेदकार्यार्थघातकम् ॥ १-३६२ ॥  
  
मार्जारबकवृत्तिं च रन्ध्रान्वेषणतत्परम् ।  
मायान्वितं कृतघ्नं च प्रच्छन्नान्तरदायकम् ॥ १-३६३ ॥  
  
प्। ४८) विश्वासघातक्तं देवद्रोहिणं पापकारिणम् ।  
अविश्वासमविद्याङ्गमनर्थसिद्धिकाङ्क्षिणम् ॥ १-३६४ ॥  
  
आततायिनमादित्सुं कुत्सितं कूटसाक्षिणम् ।  
सर्वत्र याचकं देवि सर्वाकृष्टाभिगामिनम् ॥ १-३६५ ॥  
  
असत्यनिष्ठं चासक्तं ग्राम्यादिबहुभाषिणम् ।  
दुर्विचारवितर्कादिकारकं कलहप्रियम् ॥ १-३६६ ॥  
  
वृथाक्षेपकरं भ्रान्तं भ्रामकं वाग्विडम्बकम् ।  
परोक्षे दूषणकरं प्रत्यक्षे प्रियवादिनम् ॥ १-३६७ ॥  
  
वाग्रुक्षवादिनं विद्याचौरमात्मप्रशंसकम् ।  
गुणासहिष्णुं सद्भीतमतिक्रोधसमन्वितम् ॥ १-३६८ ॥  
  
चार्वाकं दुर्जनसखं सर्वलोकविगर्हितम् ।  
पिशुनं परसन्तापं सर्वप्राणिभयङ्करम् ॥ १-३६९ ॥  
  
अक्लेशवादिनं मित्रद्रोहिणं भ्रातृवञ्चकम् ।  
जिह्वोपस्थपरं देवि तस्करं पशुचेष्ठितम् ॥ १-३७० ॥  
  
अकारणद्वेषहास्यक्लेशक्रोधादिकारिणम् ।  
अतिहास्यस्य कर्तारं भ्रमान्तःपरिहासकम् ॥ १-३७१ ॥  
  
कामुकं चाटिनिर्लज्जं मिथ्यादुश्चेष्टसूचकम् ।  
असूयामदमात्सर्यदम्भाहङ्कारसंयुतम् ॥ १-३७२ ॥  
  
ईर्ष्यापैशुन्यपारुष्यकार्पण्यक्रोधमानिनम् ।  
अधीरं दुःखितं द्वेष्यमशक्तं तत्त्ववर्जितम् ॥ १-३७३ ॥  
  
असिद्धकुमतिं मूढं चिन्ताकुलितमानसम् ।  
तृष्णालोभयुतं दीनमतुष्टं सर्वयाचकम् ॥ १-३७४ ॥  
  
प्। ४९) बह्वाशिनं कपटिनं भ्रामकं कुटिलं प्रिये ।  
भक्तिश्रद्धादयाशान्तिधर्माचारविवर्जितम् ॥ १-३७५ ॥  
  
मातापितृगुरुप्राज्ञमहतां हास्यकारकम् ।  
कुलद्रव्यादिवीभत्सं गुरुसेवाभिमानिनम् ॥ १-३७६ ॥  
  
स्त्रीदुष्टं समयभ्रष्टं गुरुशप्तं महेश्वरि ।  
इत्यादिविगुणोपेतं गुरुः शिष्यं परित्यजेत् ॥ १-३७७ ॥  
  
स्नेहाद्वा लोभतो वापि यदि गृह्णाति दीक्षयेत् ।  
तस्मिन् गुरौ सशिष्ये च देवताशाप आपतेत् ॥ १-३७७ ॥  
  
तस्मादेवं विधं शिष्यं न गृह्णीयात् कदाचन ।  
यदि गृह्णाति मोहेन तत्पापैः प्राप्यते गुरुः ॥ १-३७८ ॥  
  
मन्त्रिपापं च राजानं पतिं जायाकृतं यथा ।  
तथा शिष्यकृतं पापं प्रायो गुरुमपि स्पृशेत् ॥ १-३७९ ॥  
  
ज्ञानेन कृपया वापि गुरुः शिष्यं परीक्षयेत् ।  
संवत्सरं तदर्द्धं वा तदर्द्धं वा तदर्द्धतः ॥ १-३८० ॥  
  
उत्तमानधमे कार्ये नीचानुत्तमकर्मणि ।  
प्राणद्रव्यप्रदानाद्यैरादेशैश्च समागमैः ॥ १-३८१ ॥  
  
तन्मर्मसूचकैर्वाक्यैर्मायाभिः क्रूरचेष्टितैः ।  
पक्षपातैरुदासीनैरनेकैश्च मुहुर्मुहुः ॥ १-३८२ ॥  
  
आहृष्टः पीडितश्चापि यो विषादं न याति च ।  
गुरुः कृपां करोतीति मुदा संवेदयेत् सदा ॥ १-३८३ ॥  
  
श्रीगुरुस्मरणे वापि कीर्त्तने चापि वन्दने ।  
परिचर्यायामाह्वाने प्रेषणेऽन्वेषणे प्रिये ॥ १-३८४ ॥  
  
प्। ५०) आनन्दकम्परोमाञ्चस्वरनेत्रादिविक्रिया ।  
येषां स्यात् ते न योग्याः स्युर्मन्त्रसिद्धिरपीश्वरि ॥ १-३८५ ॥  
  
(मन्त्रमुक्तावल्याम्)  
  
तयोर्वत्सरमात्रेण ज्ञातान्योन्यं भविष्यति ।  
गुरुता शिष्यता वापि नान्यथेति विनिश्चयः ॥ १-३८६ ॥  
  
(मेरुतन्त्रे)  
  
धनार्थिनस्तु गुरवः शिष्याः सिद्ध्यर्थिनः कलौ ।  
तस्मान्न चोभयोः सिद्धिर्देवतानां विडम्बनम् ॥ १-३८७ ॥  
  
(लिङ्गागमे)  
  
शिष्यश्च सद्गुरोर्मन्त्रं हृहीत्वा तं परित्यजेत् ।  
गुरुत्यागकरः शिष्यः प्रायश्चित्ती भवेद्ध्रुवम् ॥ १-३८८ ॥  
  
(रुद्रयामले)  
  
गुरुत्यागाद्भवेन्मृत्युर्मन्त्रत्यागाद्दरिद्रता ।  
गुरुमन्त्रपरित्यागाद्रौरवं नरकं व्रजेत् ॥ १-३८९ ॥  
  
कौलिकेन पशोर्मन्त्रग्रहणे तु तत्परित्यागोऽपि देव्यागमे उक्तः ।  
  
यदि दैवात् पशोर्विद्या लभ्यते कुलजैर्नरैः ।  
द्विजं तु कौलिकं प्राप्य पुनर्विद्यामुपालभेत् ॥ १-३९० ॥  
  
यो गृह्णाति पशोर्दीक्षां तस्याधिर्गात्रपीडनम् ।  
भवत्येव न सन्देहो बन्धनं चैव वा भवेत् ॥ १-३९१ ॥  
  
वटपत्रे लिखित्वा च तन्मन्त्रं श्रोतसि क्षिपेत् ।  
सद्गुरुं वा समाश्रित्य गृह्णीयात् संस्कृतं मनुम् ॥ १-३९२ ॥  
  
(कुलार्णवे)  
  
श्रीगुरुं लक्षणोपेतं संशयच्छेदकारकम् ।  
प्। ५१) लब्ध्वा ज्ञानप्रदं देवि न गुर्वन्तरमाश्रयेत् ॥ १-३९३ ॥  
  
अनभिज्ञं गुरुं प्राप्य संशयाच्छेदकारकम् ।  
शिष्यो गुर्वन्तरं गत्वा तद्दोषैर्नानुलिप्यते ॥ १-३९४ ॥  
  
(शैवागमे)  
  
गुरवो बहवः सन्ति कुमन्त्रौषधवेदिनः ।  
निगमागमशास्त्रोक्तमन्त्रज्ञो दुर्लभो भुवि ॥ १-३९५ ॥  
  
सुविज्ञश्चोद्धरेन्मूर्खं न मूर्खो मूर्खमुद्धरेत् ।  
शिलां सन्तारयेन्नौर्हि किं शिलां तारयेच्छिला ॥ १-३९६ ॥  
  
मधुलुब्धो यथा भृङ्गः पुष्पात् पुष्पान्तरं व्रजेत् ।  
ज्ञानलुब्धस्तथा शिष्यो गुरोर्गुर्वन्तरं व्रजेत् ॥ १-३९७ ॥  
  
(वाराहीतन्त्रे)  
  
स्वनाम्ना न गुरुः कार्यो भार्या च मातृनामिका ।  
  
  
अथोक्तलक्षणलक्षितस्यापि गुरोर्विशेषमाह । (रुद्रयामले)  
  
वैष्णवे वैष्णवो ग्राह्यः शैवे शैवश्च शाक्तिके ॥ १-३९८ ॥  
  
शैवः शाक्तोऽपि सर्वत्र दीक्षास्वामी न संशयः ।  
व्युत्क्रमेण महेशानि मन्त्रसिद्धिर्भवेन्न हि ॥ १-३९९ ॥  
  
न पत्नीं दीक्षयेद्भर्त्ता न पिता दीक्षयेत् सुताम् ।  
न पुत्रं च तथा भ्राता भ्रातरं च न दीक्षयेत् ॥ १-४०० ॥  
  
न पत्नीं दीक्षयेद्भर्तेति पशुकल्पे । वीरकल्पे तु -  
  
वीराणां कौलिकानां च भर्ता दीक्षणमाचरेत् ।  
भर्तुर्दीक्षाप्रदाने तु न दोषः कौलिकागमे ॥ १-४०१ ॥  
  
शिवेन दीक्षा पूर्वं तु गौर्यै दत्ता शुभावहा- इत्युक्तम् ।  
  
तथा-  
  
पितुर्मन्त्रं न गृह्णीयात् तथा मातामहादपि ॥ १-४०२ ॥  
  
प्। ५२) सोदराच्च कनिष्ठाद्वा वैरिपक्षाश्रितात् तथा ।  
  
(गणेशविमर्षिण्याम्)  
  
पितुर्दीक्षा यतेर्दीक्षा दीक्षा च वनवासिनः ॥ १-४०३ ॥  
  
विविक्ताश्रमिणो दीक्षा सा न कल्याणदायिनी ।  
  
(योगिनीतन्त्रे)  
  
निर्वीर्यं हि पितुर्मन्त्रं तथा मातामहस्य च ॥ १-४०४ ॥  
  
सोदरस्य कनिष्ठस्य वैरिपक्षाश्रितस्य च ।  
प्रमादाद्वा तथाज्ञानात् पितृदीक्षां यदाचरेत् ॥ १-४०५ ॥  
  
प्रायश्चित्तं ततः कृत्वा पुनर्दीक्षां समाचरेत् ।  
  
	अत्र पितुरित्यनादरे षष्ठी तेन पित्रादिष्वभक्तिरूपोऽनादरोऽतिपरि-चयादिना यदि भवति तदा पुत्रादिना मन्त्रो न ग्राह्य इत्यर्थः । इति सुधार्णवकृतः ।  
  
मत्स्यसूक्ते तु -  
  
निर्वीर्यं हि पितुर्मन्त्रं शैवे शाक्ते न दुष्यति - इत्युक्तम् ॥ १-४०६ ॥  
  
(ताराकल्पे)  
  
कथमपि मनुमेतं प्राप्य शिष्याय कस्मै  
निजकुलतिलकाय ज्येष्ठपुत्राय दद्यात् - इदं ताराविषयकम् । श्री विद्याविषयेऽपि न पितृदीक्षानिषेधः । तदुक्तं (श्रीक्रमे)  
  
मनुर्विमृश्य दातव्यो ज्येष्ठपुत्राय धीमते ।  
  
  
स्वीयमन्त्रग्रहणे तु गुरुविचारो न कर्तव्यः ।  
  
  
स्वीयमन्त्रोपदेशे तु न कुर्याद्गुरुचिन्तनम् ॥ १-४०७ ॥ ॥  
  
इति भैरवत्रन्त्रवचनात् ।  
  
तथा च -  
  
ब्रह्मणा कथितं पूर्वं वशिष्ठाय महात्मने ।  
वसिष्ठोऽपि स्वपुत्राय मत्पित्रे दत्तवान् स्वयम् ॥ १-४०८ ॥  
  
प्। ५३) प्रसन्नहृदयः स्वच्छः पिता मे करुणानिधिः ।  
कुरुक्षेत्रे महातीर्थे सूर्यपर्वणि दत्तवान् ॥ १-४०९ ॥  
  
	इति विष्णुमन्त्रमधिकृत्य वैशम्पायनसंहितायां शौनकं प्रति व्यासवाक्याद्विष्णुमन्त्रेऽपि न पितृदीक्षानिषेधः ।  
  
स तूपदेश्यः पुत्रश्च व्यत्ययी च सुतस्तथा ।  
  
	इति नारायणीयवचनादभक्तस्यैव पुत्रस्य पितृदीक्षानिषेधः । इति सम्प्रदायविदः । व्यत्ययी मन्त्रान्तरं दत्वा मन्त्रान्तरग्राहकः ।  
  
(योगिनीतन्त्रे)  
  
स्त्रियो दीक्षा शुभा प्रोक्ता मातुश्चाष्टगुणा स्मृता ॥ १-४१० ॥  
  
साध्वी चैव सदाचारा गुरुभक्ता जितेन्द्रिया ।  
सर्वमन्त्रार्थतत्त्वज्ञा सुशीला पूजने रता ॥ १-४११ ॥  
  
गुरुयोग्या भवेत् सा हि विधवा परिवर्जिता ।  
  
(वैशम्पायनसंहितायाम्)  
  
स्वप्नलब्धं स्त्रिया दत्तं संस्कारेणैव सिद्ध्यति ॥ १-४१२ ॥  
  
संस्कारश्च तत्रैव -  
  
स्वप्नलब्धे च कलशे गुरोः प्राणान् निवेशयेत् ।  
वटपत्रे कुङ्कुमेन लिखित्वा ग्रहणं कृतम् ॥ १-४१३ ॥  
  
ततः सिद्धिमवाप्नोति विफलं त्वन्यथा भवेत् ।  
  
सिद्धमन्त्रग्रहणे तु न कश्चिद्विचारः । तदुक्तं (शक्तियामले)  
  
सिद्धमन्त्रो यदि भवेत् तदा पत्नीं सुदीक्षयेत् ॥ १-४१४ ॥  
  
शक्तित्वेन वरारोहे न च सा पुत्रिका भवेत् ।  
पिता तथाविधः पुत्र्यै तथा दीक्षां समाचरेत् ॥ १-४१५ ॥  
  
भ्राता सिद्धमनुर्भूयात् गुरुर्भ्रातुस्तु शक्तितः ।  
सिद्धमन्त्रो नरः सर्वमयोग्यं योग्यतां नयेत् ॥ १-४१६ ॥  
  
प्। ५४) (महाकपिलपञ्चरात्रे)  
  
न मन्त्रे चाधिकारोऽस्ति शूद्राणां नियमः परः ।  
मन्त्राभावादमन्त्रेण भाषितं सर्वकर्म हि ॥ १-४१७ ॥  
  
(सातातपसंहितायाम्)  
  
यावन्त्यर्णानि मन्त्राणां स्त्रीशूद्रादेः प्रदापयेत् ।  
तावत्यो ब्रह्महत्याः स्युः स्वयमाह प्रजापतिः ॥ १-४१८ ॥  
  
इति वैदिकादिमन्त्रपरम् ॥  
  
(भविष्योत्तरे)  
  
ब्राह्मणा क्षत्रिया वैश्याः शूद्रा ये शुचयोऽमलाः ।  
तेषां मन्त्राः प्रदेया वै न तु सङ्कीर्णवर्णिनाम् ॥ १-४१९ ॥  
  
(देवीयामले)  
  
स्वाहाप्रणवसंयुक्तं मन्त्रं शूद्रे ददद्द्विजः ।  
शूद्रो निरयगामी स्याद्विप्रः शूद्रत्वमाप्नुयात् ॥ १-४२० ॥  
  
(ब्रह्मपुराणे)  
  
वैदिको मिश्रितो वापि विप्रादीनां विधीयते ।  
तान्त्रिको विप्रभक्तस्य शूद्रस्यापि प्रकीर्तितः ॥ १-४२१ ॥  
  
(भागवते ११ स्कन्धे)  
  
वैदिकस्तान्त्रिको मिश्र इति मे त्रिविधो मखः ।  
त्रयाणामीप्सितेनैव विधिना मां समर्च्चयेत् ॥ १-४२२ ॥  
  
(साम्बपुराणे)  
  
श्रुतिभ्रष्टः श्रुतिप्रोक्तप्रायश्चित्ते भयं गतः ।  
क्रमेण श्रुतिसिद्ध्यर्थं ब्राह्मणस्तं समाश्रयेत् ॥ १-४२३ ॥  
  
पञ्चरात्रं भागवतं तन्त्रं वैखानसाभिधम् ।  
वेदभ्रष्टान् समुद्दिश्य कमलापतिरुक्तवान् ॥ १-४२४ ॥  
  
(आचारकुसुमावल्याम्)  
  
ब्रह्मवीर्यसमुत्पन्नो ब्राह्मणीगर्भसम्भवः ।  
प्। ५५) वेदोक्ताशेषसंस्कारसंस्कृतः सर्वदा शुचिः ॥ १-४२५ ॥  
  
अधीतवेदवेदाङ्गो वेदान्तार्थविचक्षणः ।  
त्रिकालविहितस्नानसन्ध्योपासनतर्पणः ॥ १-४२६ ॥  
  
नित्यं सहस्रगायत्रीजापको वैश्वदेवकृत् ।  
अग्निहोत्री सावधानो दैवे पैत्रे च कर्मणि ॥ १-४२७ ॥  
  
स्वकर्मच्युतिभीतश्च भीतः कालव्यतिक्रमात् ।  
प्रायश्चित्तेष्वभीतश्च सदाचारेषु सादरः ॥ १-४२८ ॥  
  
गर्हिताचारविमुखः शान्तो दान्तः प्रसन्नधीः ।  
इत्यादिलक्षणोपेतः कथितो वैदिको बुधैः ॥ १-४२९ ॥  
  
एतदन्यब्राह्मणा ये वेदभ्रष्टाश्च ते मताः ।  
वेदभ्रष्टद्विजातीनां मिश्रोऽध्वा सिद्धिदः कलौ ॥ १-४३० ॥  
  
वेदोक्त एव मार्गः स्याद्वैदिकस्य द्विजस्य च ।  
परित्यक्तश्रौतमार्गः पतितः कथ्यते द्विजः ॥ १-४३१ ॥  
  
(नारदपञ्चरात्रे)  
  
स्त्रीशूद्रेभ्यो मनुं दद्यात् स्वाहाप्रणववर्जितम् ।  
  
(कुलार्णवे)  
  
स्त्रीशूद्राणामयं मन्त्रो नमोऽन्तश्च सुखावहः ॥ १-४३२ ॥  
  
एतज्ज्ञात्वा महेशानि चाण्डालानपि दीक्षयेत् ।  
  
(याज्ञवल्क्यसंहितायाम्)  
  
न वैदिकं जपेच्छूद्रः स्त्रियश्चैव कदाचन ॥ १-४३३ ॥  
  
नमोऽन्तं शैवमन्त्रं वा वैष्णवं चेष्यते बुधैः ।  
  
(मेरुतन्त्रे)  
  
मोहाद्वा कामतः शूद्रः पुराणं संहितां स्मृतिम् ॥ १-४३४ ॥  
  
पठन्नरकमाप्नोति पितृभिः सह पापकृत् ।  
प्। ५६) यः शूद्रो बुद्धिपूर्वं तु शृणुयाच्छ्रावयेद्द्विजः ॥ १-४३५ ॥  
  
वेदं तौ दुःखितौ स्तोऽस्मिन् भवेऽन्यत्र तु नारकौ ।  
अधिकारमदाद्यस्तु धनस्य मदतोऽपि वा ॥ १-४३६ ॥  
  
शूद्रस्तु शृणुयाद्वेदं स निर्वंशश्च निर्धनः ।  
अज्ञानाच्चेच्छुतो वेदः श्रावितो वा द्विजन्मना ॥ १-४३७ ॥  
  
प्राजापत्यत्रयं कृत्वा तौ द्वौ शुद्धौ भविष्यतः ।  
  
  
भूतशुद्धितन्त्रोक्तानि तन्त्रचिन्तामणिलिखितवचनानि ।  
  
  
प्रणवोच्चारणाद्धोमाच्छालग्रामशिलार्चनात् ॥ १-४३८ ॥  
  
ब्राह्मणीगमनाच्चैव शूद्रश्चाण्डालतां व्रजेत् ।  
शूद्रस्य प्रणवोच्चारं पुराणासम्मतं प्रिये ॥ १-४३९ ॥  
  
तस्माद्यत्नेन कर्तव्यं तन्त्रोक्तं शूद्रजातिना ।  
महाविद्याप्रभावेण शूद्रो वैश्यत्वमाप्नुयात् ॥ १-४४० ॥  
  
प्रणवाद्यं महेशानि गृह्णीयुः शूद्रजातयः ।  
एतद्दीक्षापरं तत्त्वं सुगोप्यं परमेश्वरि ॥ १-४४१ ॥  
  
(रुद्रयामले)  
  
प्रवृत्ते भैरवीतन्त्रे सर्वे वर्णा द्विजातयः ।  
निवृत्ते भैरवी तन्त्रे सर्वे वर्णाः पृथक् पृथक् ॥ १-४४२ ॥  
  
अत्र द्विजातय इति वर्णद्वयजाताः । कुण्डादय इति नागोजिभट्टाः ।  
  
(सौत्रामणितन्त्रे)  
  
मायाबीजं ब्राह्मणः स्याच्छ्रीबीजं क्षत्रियः स्मृतः ।  
कामबीजं भवेद्वैश्यो वाग्भवं शूद्र ईरितः ॥ १-४४३ ॥  
  
चतुर्बीजपरित्यक्तो मन्त्रः पौलस्त्यसञ्ज्ञकः ।  
चतुर्बीजं ब्राह्मणानां क्षत्रियाणां त्रिबीजकम् ॥ १-४४४ ॥  
  
बीजद्वयं तु वैश्यानां शूद्राणां त्वेकबीजकम् ।  
  
प्। ५७) (ब्रह्मपुराणे)  
  
ओङ्कारादिसमायुक्तं नमस्कारान्तमीरितम् ।  
स्वनाम सर्वसत्त्वानां मन्त्र इत्यभिधीयते ॥ १-४४५ ॥  
  
(यामले)  
  
स्वताराराशिकोष्ठानामनुकूलान् भजेन्मनून् ।  
शिष्यानुकूलं चक्रेभ्यो ज्ञात्वा दद्यान्मनुं गुरुः ॥ १-४४६ ॥  
  
अथ चक्रविचारः । तदुक्तम् (भुवनेश्वरी तन्त्रे)  
  
ताराशुद्धिर्वैष्णवानां कोशशुद्धिः शिवस्य च ।  
राशिशुद्धिस्त्रैपुरे च गोपालेऽकडमः स्मृतः ॥ १-४४७ ॥  
  
अकडमो वामनस्य गणेशे दन्तचक्रकम् ।  
दन्तचक्रं वराहस्य महालक्ष्म्याः कुलाकुले ॥ १-४४८ ॥  
  
नामादिचक्रे सर्वेषां भूतचक्रे तथैव च ।  
दोषान् संशोध्य गृह्णीयाद्गुरुवाक्येन जल्पकः ॥ १-४४९ ॥  
  
(वाराहसंहितायाम्)  
  
ताराचक्रं राशिचक्रं नामचक्रं तथैव च ।  
अत्र चेत् सगुणो मन्त्रो नान्यचक्रं विचारयेत् ॥ १-४५० ॥  
  
अथ वक्ष्ये विचारोऽयं चक्राणां सिद्धिहेतवे ।  
ततस्तु प्रथमं वक्ष्ये स्वकुलाकुलचक्रकम् ॥ १-४५१ ॥  
  
कारणात् पञ्चभूतानामुद्भूता मातृका यतः ।  
अतो भूतात्मका वर्णाः पञ्चपञ्चविभागतः ॥ १-४५२ ॥  
  
वाय्वग्निभूजलाकाशाः पञ्चाशल्लिपयः क्रमात् ।  
पञ्च ह्रस्वाः पञ्च दीर्घा विन्द्वन्ताः सन्धिसम्भवाः ॥ १-४५३ ॥  
  
पञ्चशः कादयः षक्षलसहान्ताः समीरिताः ।  
  
	पञ्चपञ्चेति दशवर्णा इत्यर्थः । वाय्वग्निभूजलाकाशा इति । अ-आ-एकचटतपयषा मारुताः । इ-ई-र्-एखछठथफरक्षा आग्नेयाः । उ-ऊ-ओगजडदबललाः भौमाः ।  
  
प्। ५८) ऋ-ॠ औघझढधभवसा जलीयाः । ऌ ॡ अङ्ङञणनमशहा नाभसाः । पञ्चह्रस्वा इति अ इ उ ऋ ऌ । पञ्चदीर्घा इति आ ई ऊ ॠ ॡ । विन्द्वन्ता इति विन्दुरन्ते यस्य तेन अम् इत्यर्थः । सन्धिसम्भवा इति ए ऐ ओ औ ।  
  
स्वनामाद्यक्षराणां तु मित्रं वा स्वकुलं वरम् ॥ १-४५४ ॥  
  
तद्यथा -  
  
साधकस्याक्षरं पूर्वं मन्त्रस्यापि तथाक्षरम् ।  
यद्येकभूतदैवत्यं जानीयात् स्वकुलं हि तत् ॥ १-४५५ ॥  
  
  
मित्रमिति परस्परमैत्रम् । तदुक्तम् (दीपिकायाम्)  
  
  
पार्थिवं वारुणं मैत्रमाग्नेयस्यापि मारुतम् ।  
पार्थिवानामक्षराणां शत्रुत्वे मारुतं स्थितम् ॥ १-४५६ ॥  
  
आग्नेयस्याम्भसं शत्रुरम्भसस्तैजसं स्मृतम् ।  
एतेषामेव सर्वेषामविरोधि तु नाभसम् ॥ १-४५७ ॥  
  
परस्परविरुद्धानां न कुर्यान्मेलनं सुधीः ।  
उक्तं कुलाकुलं चक्रं समस्तपुरुषार्थकम् ॥ १-४५८ ॥  
  
वायुः  
अग्निः  
भूः  
जलम्  
आकाशः  
अ  
इ  
उ  
ऋ  
ऌ  
आ  
ई  
ऊ  
ॠ  
ॡ  
ए  
ऐ  
ओ  
औ  
अं  
क  
ख  
ग  
घ  
ङ  
च  
छ  
ज  
झ  
ञ  
ट  
ठ  
ड  
ढ  
ण  
त  
थ  
द  
ध  
ण  
प  
फ  
ब  
भ  
ंअ  
य  
र  
ल  
व  
श  
ष  
क्ष  
ल  
स  
ःअ  
  
इति कुलाकुलचक्रम् ।  
  
प्। ५९) वक्ष्ये अकथहं चक्रं प्राग्लिखेच्चतुरस्रकम् ।  
मध्ये रेखाद्वयं दद्यात् प्रागग्रमुदगग्रगम् ॥ १-४५९ ॥  
  
चतुरस्रं भवेत् तत्र चतुष्कोष्ठसमन्वितम् ।  
पूर्वापरायतं दद्यान्मध्ये रेखाद्वयं ततः ॥ १-४६० ॥  
  
उदग्दक्षिणदीर्घं च दद्याद्रेखाद्वयं ततः ।  
ततः षोडशकोष्ठाढ्यं जायते चक्रमुत्तमम् ॥ १-४६१ ॥  
  
आदिक्षान्ता।ल्लिखेद्वर्णान् क्रमेणानेन मन्त्रवित् ।  
  
इन्द्व१ग्नि३रुद्र११नव९नेत्र२युगा४ऽर्क१२दिक्षु१०  
ऋत्व६ष्ट८षोडश१६चतुर्दश१४भौतिकेषु५ ।  
पाताल७पञ्चदश१५वह्निहिमांशु१३कोष्ठे  
वर्णा।ल्लिखेल्लिपिभवान् क्रमशस्तु धीमान् ॥ १-४६२ ॥  
  
आदौ चतुश्चतुष्कोष्ठे सिद्धादीन् परिकल्पयेत् ।  
प्रदक्षिणक्रमादेवं स्वनामाक्षरमाद्यतः ॥ १-४६३ ॥  
  
सिद्धसाध्यसुसिद्धारिक्रमेण गणयेद्बुधः ।  
सिद्धादीन् सिद्धिदः सिद्धो जपात् साध्यो हुतादिभिः ॥ १-४६४ ॥  
  
सुसिद्धः प्राप्तिमात्रेण साधकं भक्षयेदरिः ।  
सिद्धार्णा बान्धवा ज्ञेया साध्यास्ते सेवका मताः ॥ १-४६५ ॥  
  
सुसिद्धाः पोषकाश्चैवं शत्रवो घातकाः स्मृताः ।  
  
(पिङ्गलामते)  
  
सिद्धः सिद्ध्यति कालेन साध्यस्तु जपहोमतः ॥ १-४६६ ॥  
  
सुसिद्धो ग्रहणादेव शत्रुर्मूलानि कृन्तति ।  
  
(मेरुतन्त्रे)  
  
आदौ ज्ञेयं चतुष्केषु सिद्धाद्यं विदिशासु च ॥ १-४६७ ॥  
  
प्। ६०) तत्स्थानसमकोष्ठात् तु पुनर्गण्यं गुरूक्तितः ।  
  
(पिङ्गलामते)  
  
सिद्धादीन् शोधयेन्मन्त्री पुनः सिद्धादिभिः स्मृतः ॥ १-४६८ ॥  
  
सिद्धिसिद्धो जपात् सिद्धिर्द्विगुणात् सिद्धिसाध्यकः ।  
सिद्धः सुसिद्धोऽर्धजपात् सिद्धारिर्हन्ति बान्धवान् ॥ १-४६९ ॥  
  
साध्यसिद्धो द्विगुणकः साध्यसाध्यो निरर्थकः ।  
साध्यसुसिद्धोऽर्धजपात् साध्यारिर्हन्ति गोत्रजान् ॥ १-४७० ॥  
  
सुसिद्धसिद्धोऽर्धजपात् फलं दद्याद्यथेप्सितम् ।  
सुसिद्धसाध्यं सततं जपात् सिद्धिर्न चान्यथा ॥ १-४७१ ॥  
  
सुसिद्धसिद्धो यो मन्त्रः पूर्वजन्मकृतश्रमः ।  
तस्मात् तं सर्वसिद्धीनां साधने योजयेन्मनुम् ॥ १-४७२ ॥  
  
सुसिद्धारिर्विशेषेण स्वकुलं नाशयेद्ध्रुवम् ।  
अरिसिद्धः सुतं हन्ति अरिसाध्यस्तु कन्यकाम् ॥ १-४७३ ॥  
  
पत्नीमपि सुसिद्धस्तु अर्यरिर्मूलघातकः ।  
  
अकथह  
  
१  
उङप  
  
२  
आखदक्ष  
  
३  
ऊचफ  
  
४  
ओडव  
  
५  
ऌझम  
  
६  
औढश  
  
७  
ॡञय  
  
८  
ईघन  
  
९  
ॠजभ  
  
१०  
इगध  
  
११  
ॠछब  
  
१२  
अः तस  
  
१३  
ऐठल  
  
१४  
अण्णष  
  
१५  
एटर  
  
१६  
  
प्। ६१) अथ ऋणिधनिचक्रम् । तत्र मन्त्राणां साधकानाम् ऋणित्वे धनित्वे च हेतुमाह (तन्त्रराजे)  
  
पूर्वजन्मकृताभ्यासात् पापादस्याफलाप्तिकृत् ॥ १-४७४ ॥  
  
पापे नष्टे फलावाप्तिः काले देहक्षयादृणी ।  
मन्त्रसम्प्राप्तिमात्रेण प्राक् पूतः सिद्धये भवेत् ॥ १-४७५ ॥  
  
सिद्धमन्त्रान् गुरोर्लब्ध्वा मन्त्री यत्सिद्धिभाग्नरः ।  
लक्ष्मीवान् स सदा पूज्यो मन्त्रभोगमवाप्नुयात् ॥ १-४७६ ॥  
  
स मन्त्रोऽस्य ऋणी ज्ञेयो भजनं तस्य पूर्वगम् ।  
तस्मादृणविशुद्धिस्तु कार्या सर्वैस्तु सर्वतः ॥ १-४७७ ॥  
  
तदुक्तम् (सुन्दरीरहस्यवृत्तौ)  
  
पूर्वापरायतं लेख्यं रेखाद्वादशकं क्रमात् ।  
क्रमेणैवात्र जायन्ते कोष्ठा एकादश क्रमात् ॥ १-४७८ ।  
  
  
तेषु वर्णा।ल्लिखेन्मन्त्री स्वरादिक्रमयोगतः ।  
  
द्वौ द्वौ स्वरौ पञ्चसु कोष्ठकेषु  
शेषान् स्वरान् षट्सु षडेकमेकम् ।  
कादीन् हशेषान् विलिखेत् ततोऽर्णा-  
नेकैकमेकादशमात्रकेषु ॥ १-४७९ ॥  
  
साध्याङ्कान् विलिखेदूर्ध्वे साधकाङ्कानधो लिखेत् ।  
  
इन्द्र१४र्क्ष२७नेत्र२रवि१२पञ्चदश१५र्तु६वेद४-  
वन्ह्या३युधा८ष्ट८नव९भिर्गुणिता।श्च साध्यान् ।  
दि१०ग्भू१मुनि७श्रुति४गजा८ग्नि३मुनी७षु५वेद४-  
ष६ड्वह्नि३भिश्च गुणितानथ साधकार्णान् ॥ १-४८० ॥  
  
प्। ६२) साध्याङ्कान् साधकाङ्का।श्च पूरयेद्गृहसङ्ख्यया ।  
नामाक्षरादकथहाद्गजभक्तशेषं  
ज्ञात्वोभयोरधिकशेषमृणं धनं स्यात् ॥ १-४८१ ॥  
  
मन्त्रो यद्यधिकाङ्कः स्यात् तदा मन्त्रं जपेत् सुधीः ।  
समेऽपि च जपेन्मन्त्री न जपेत् तदृणाधिके ॥ १-४८२ ॥  
  
(मेरुतन्त्रे)  
  
ऋणी तु साधको ज्ञेयः साधकाङ्को यदाधिकः ।  
यावत् स्यादधिकस्तावत्सङ्ख्याकानि यदाचरेत् ॥ १-४८३ ॥  
  
पुरश्चरणसञ्ज्ञानि तदास्य समता भवेत् ।  
पुरश्चर्यां पुनः कृत्वा तदा स्यात् कार्यसाधकः ॥ १-४८४ ॥  
  
(सुन्दरीरहस्यवृत्तौ)  
  
गुणिते तु कृतेऽङ्कानां यच्छेषं जायते स्फुटम् ।  
तदङ्कं कथयाम्यत्र एकादशगृहस्थितम् ॥ १-४८५ ॥  
  
षट्६काल६काल६विय०दग्नि३समुद्र४वेद४-  
खा०ऽकाश० शून्य० दहानाः३ खलु साध्यवर्णाः ।  
युग्म२द्वि२पञ्च५वियद०म्बर०युक्२शशाङ्क१-  
व्योमा०ऽब्धि४ वेद४ शशिनः१ खलु साधकार्णाः ॥ १-४८६ ॥  
  
नामाक्षरादकथहाद्गजभक्तशेषं  
ज्ञात्वोभयोरधिकशेषमृणं धनं स्यात् ॥ १-४८६एफ़् ॥  
  
प्। ६३)   
  
१  
२  
३  
४  
५  
६  
७  
८  
९  
१०  
११  
६  
६  
६  
०  
३  
४  
४  
०  
०  
०  
३  
१४  
२७  
२  
१२  
१५  
६  
४  
३  
८  
८  
९  
अ आ  
इ ई  
उ ऊ  
ऋ ॠ  
ऌ ॡ  
ए  
ऐ  
ओ  
औ  
अम्  
अः  
क  
ख  
ग  
घ  
ङ  
च  
छ  
ञ  
झ  
ञ  
ट  
ठ  
ड  
ढ  
ण  
त  
थ  
द  
ध  
न  
प  
फ  
ब  
भ  
म  
य  
र  
ल  
व  
श  
ष  
स  
ह  
१०  
१  
७  
४  
८  
३  
७  
५  
४  
६  
३  
२  
२  
५  
०  
०  
२  
१  
०  
४  
४  
१  
  
इति ऋणिधनिचक्रम् ।  
  
अथ वर्गचक्रम् । तदुक्तम् (तन्त्रराजे)  
  
मन्त्राणामरिशोधार्थं नामाद्यक्षरपूर्वकम् ।  
अष्टौ कोष्ठान् समालिख्य वर्गानष्टौ लिखेत् ततः ॥ १-४८७ ॥  
  
पक्षिमार्जारपञ्चास्यश्वानः सर्पाखुदन्तिनः ।  
मेष क्रमादकारादिवसुवर्गयुता इमे ॥ १-४८८ ॥  
  
पक्षिमार्जारयोर्वैरं वैरं मार्जारपक्षिणोः ।  
वैरं पक्षिभुजङ्गानां शात्रवं गजसिंहयोः ॥ १-४८९ ॥  
  
मेषकुक्कुरयोर्वैरं प्रीतिं युक्त्या विचारयेत् ।  
भुजङ्गसिंहयोर्मैत्री मेषमूषकयोस्तथा ॥ १-४९० ॥  
  
लोकादन्यच्च विज्ञेयं व्यवहारप्रयोगतः ।  
एवं यन्त्रवरं ज्ञात्वा हृह्णीयान्मन्त्रमुत्तमम् ॥ १-४९१ ॥  
  
तदुक्तम् (वाराही तन्त्रे)  
  
मार्जारकुक्कुरव्यालैः पक्षिणां वैरिता भवेत् ।  
प्। ६४) मार्जारस्य शुनाखुभ्यां सिंहस्य दन्तिना सदा ॥ १-४९२ ॥  
  
कुक्कुरस्य खगौतुभ्यां खगाखुभ्यां च भोगिनः ।  
उन्दुरस्योतुसर्पाभ्यां हरिणा सह दन्तिनः ॥ १-४९३ ॥  
गरुत्मत्सर्पयोर्वैरं तथा च गजसिंहयोः ॥ १-४९३एफ़् ॥  
  
अ १६  
  
पक्षी  
क ५  
  
मार्जारः  
च ५  
  
सिंहः  
ट ५  
  
श्वा  
त ५  
  
नागः  
प ५  
  
आखुः  
य ५  
  
गज।ः  
श ४  
  
मेषः  
  
इति वर्गचक्रम् ।  
  
	अथ राशिचक्रं तत्रैव-  
  
सूत्रद्वयं पूर्वपरायतं तन्मध्ये द्वयं याम्यकुबेरभेदात् ।  
एकैकमीशाननिशाचरे तु हुताशवाय्वोर्विलिखेत् ततोऽर्णान् ॥ १-४९४ ॥  
  
वेदा४ऽग्नि३वह्नि३युगल२श्रवणा२सङ्ख्यान्  
पञ्चे५षु५वाण५शर५पञ्च५चतुष्टया४न्तान् ।  
मेषादितः प्रतिलिखेत् सकला।स्तु वर्णान्  
कन्यागतान् प्रविलिखेदथ शाद्यवर्णान् ॥ १-४९५ ॥  
  
(वाराही तन्त्रे)  
  
वेदा४ग्नि३वह्नि३ युगल२श्रवण२ द्वि२वाण५-  
वाणे५षु५वाणे५षु५पयोधि४सङ्ख्यान् ।  
मेषादिकोष्ठेष्वभिलिख्य वर्णान्  
षडेव शादीन् युवतौ लिखित्वा ॥ १-४९६ ॥  
  
प्। ६५) यदाहुराचार्याः ।  
  
चतुर्भिर्यादिभिः सार्धं स्यात् क्षकारस्तु मीनगः । इति ॥   
  
एको वाप्यथ पञ्चमोऽथ नवमो राशेः स्वकाद्बान्धवो  
राशेः स्याद्दशमो द्वितीयसहितः षष्ठो भवेत् सेवकः ।  
रुद्राग्निस्वरसङ्ख्यया निगदितो मन्त्रः स्वयं पोषकः  
स्याच्चेदष्टमवत्सरश्रुतिमितो मन्त्रः स्वयं घातकः ॥ १-४९७ ॥  
  
लग्नो १धनं २भ्रातृ३शत्रु४पुत्र५मित्र६कलत्रकाः७ ।  
मरणं८धर्म९कर्मा१०ऽय११ व्यया१२ द्वादश राशयः ॥ १-४९८ ॥  
  
	अत्र राशिचक्रे चतुर्थस्थानं शत्रुर्न तु बन्धुः । एवं षष्ठस्थानं बन्धुर्न च शत्रुरिति केचित् ।  
  
अन्यच्च ।  
  
जप्तुः स्वराशितो वर्ज्याः षष्ठाष्टरविगाः शुभाः ।  
एकद्वित्रिचतुष्पञ्चसप्ताङ्कदशरुद्रगाः ॥ १-४९९ ॥  
  
लग्नो धनं भ्रातृबन्धुपुत्रशत्रुकलत्रकाः ।  
मरणं धर्मकर्मायव्यया द्वादश राशयः ॥ १-५०० ॥  
  
नामानुरूपमेतेषां शुभाशुभफलं दिशेत् ।  
स्वराशेर्मन्त्र पर्यन्तं गणनीयं विचक्षणैः ॥ १-५०१ ॥  
  
राशीनां शुद्धता ज्ञेया त्यजेच्छत्रुमृती व्ययम् ।  
  
तस्यायमुपदेशः ।  
  
	पूर्वपश्चिमायतं रेखाद्वयम् । दक्षिणोत्तरायतं रेखाद्वयम् । ईशानराक्षसकोणयो रेखाद्वयम् । अग्निवायव्यकोणयो रेखाद्वयम् । एवं रेखाष्टकम् । तत्कोष्ठेषु पञ्चाशद्वर्णान् मेषादितो वक्ष्यमाणक्रमेण लिखेत् ।  
  
तद्यथा ।  
  
	अ आ इ ई मेषे । उ ऊ ऋ वृषे । ऋ ऌ ॡ मिथुने । ए ऐ कर्कटे । ओ औ सिंहे । अम् अः श ष स ह कन्यायाम् । क ख ग घ ङ तुलायाम् । च छ ज झ ञ वृश्चिके । ट ठ ड ढ ण धनुषि । त थ द ध न मकरे । प फ ब भ म कुम्भे । य र ल व क्ष मीने ।  
  
प्। ६६)  
  
            उ ऊ ऋ २  
  
ॠ ऌ ॡ ३  
अ आ   
इ ई  
१  
य र ल व   
क्ष १२  
        प फ ब भ म ११  
  
ए ऐ ४  
  
  
त थ द ध न १०  
ओ औ ५  
  
            अम् अः   
     श ष स ह ६  
क ख ग  
घ ङ  
७  
      ट ठ ड   
        ढ ९  
च छ ज   
झ ञ ८  
  
इति राशिचक्रम् ।  
  
अथ नक्षत्रचक्रं तत्रैव ।  
  
पूर्वापरायता रेखा दश देयाः प्रयत्नतः ॥ १-५०२ ॥  
  
उदग्दक्षिणदीर्घा च देया रेखाचतुष्टयी ।  
नवत्रितयसंयुक्ता कोष्ठानां सप्तविंशतिः ॥ १-५०३ ॥  
  
जायते च तथा कुर्याल्लिखेद्वर्णा।स्तु तेषु च ॥   
  
पक्षै२क१त्र्य३ब्धि४रूपा१वनि१भुज२शशि१यु२ग्युग्म२भू१युग्म२पक्षा२  
युग्मै२क१द्वि२त्रि३रूप१त्र्य३वनि१शशि१शशि१द्व्ये२क१पक्षा२ग्नि३वेदाः४ ।  
अश्विन्यादिक्रमेणाक्षरमिह गदितं शेषभे विन्दुसर्गौ  
जप्तुर्नक्षत्रभूतादथ परिगणयेज्जन्मसम्पत्क्रमेण ॥ १-५०४ ॥  
  
जन्म सम्पद्विपत् क्षेमः प्रत्यरिः साधको बधः ।  
मैत्रातिमैत्रताराः स्युस्त्रिरावृत्त्या नवैव हि ॥ १-५०५ ॥  
  
गणयेत् तत्क्रमादेव फलं नामानुरूपतः ।  
जन्मर्क्षे च भवेद्धानिः सम्पत्तिः स्याच्च सम्पदि ॥ १-५०६ ॥  
  
प्। ६७) विपत्तारे विपत्तिः स्यात् क्षेमे मङ्गलमादिशेत् ।  
प्रत्यरौ शत्रुवृद्धिः स्यात् साधके सिद्धिसाधनी ॥ १-५०७ ॥  
  
बधर्क्षेषु बधो ज्ञेयो मित्रर्क्षे मित्रवर्द्धनम् ।  
अतिमित्रे भवेत् सौख्यं ताराचक्रमिति स्मृतम् ॥ १-५०८ ॥  
  
विपद्बधः प्रत्यरिश्च परित्याज्यो मनीषिभिः ।  
  
राश्यज्ञाने ।  
  
निजनामादिकं वर्णमादाय पुरतः प्रिये ॥ १-५०९ ॥  
  
मन्त्राद्यक्षरपर्यन्तं गणनीयाश्च सूरिभिः ।  
  
इत्यविज्ञातराश्यादिविषयम् ।  
  
तथा च ।  
  
प्रकटं यस्य जन्मर्क्षं तस्य जन्मर्क्षतो बुधः ॥ १- ५१० ॥  
  
प्रणष्टजन्मभं यस्य तस्य नामर्क्षतो बुधः ।  
  
पिङ्गलामते ।  
  
प्रायं२सोमं १गुणं३वेदं४रूपं१रूपं१यमं२शशि१ ॥ १- ५११ ॥  
  
प्रायं२प्रायं२तथाचन्द्रं१त्रिप्रायम् सोम१युग्मकम्२ ।  
गुणै३क१त्रि३गुणंसोमं यमाख्यं सोम१यु२ग्गुणम्३ ॥ १-५१२ ॥  
  
वेदं४ चेति न्यसेदङ्का।स्तत्सङ्ख्यां च न्यसेल्लिपिम् ।  
रसा६ष्टन८व९भद्राणि युग्मयुग्मप्रभेदतः ॥ १-५१३ ॥  
  
इतराणि न भद्राणि ज्ञातव्यं मन्त्रकोविदैः ।  
आरभ्य जन्मनक्षत्रं मन्त्रतारावसानिकम् ॥ १-५१४ ॥  
  
प्। ६८)  
  
  
अ आ  
अश्विनी  
देवः  
इ  
भरणी  
मनुष्यः  
ई उ ऊ  
कृत्तिका  
राक्षसः  
ऋ ॠ ऌ ॡ  
रोहिणी  
मनुष्यः  
ए  
मृगशिराः  
देवः  
ऐ  
आर्द्रा  
मनुष्यः  
ओ औ  
पुनर्वसुः  
देवः  
क  
पुष्यः  
देवः  
ख ग  
आश्लेषा  
राक्षसः  
घ ङ  
मघा  
राक्षसः  
च  
पूर्वफा०  
मनुष्यः  
छ ज  
उत्तरफा०  
मनुष्यः  
ञ्ह ञ  
हस्तः  
देवः  
ट ठ  
चित्रा  
राक्षसः  
ड  
स्वाती  
देवः  
ढ ण  
विशाखा  
राक्षसः  
त थ द  
अनुराधा  
देवः  
ध  
ज्येष्ठा  
राक्षसः  
न प फ  
मूलम्  
राक्षसः  
ब  
पूर्वाषा०  
मनुष्यः  
भ  
उत्तराषा०  
मनुष्यः  
म  
श्रवणा  
देवः  
यर  
धनिष्ठा  
राक्षसः  
ल  
शतभिषा  
राक्षसः  
वश  
पूर्वभाद्रः  
मनुष्यः  
ष स ह  
उत्तरभाद्रः  
मनुष्यः  
लक्ष अम् अः  
रेवती  
देवः  
  
इति नक्षत्रचक्रम् ।  
  
अथ गणचक्रम् (तत्रैव)  
  
पूर्वोत्तरत्रयं पश्चाद्भरण्यार्द्राथ रोहिणी ।  
इमानि मानुषाण्याहुर्नक्षत्राणि मनीषिणः ॥ १-५१५ ॥  
  
प्। ६९) ज्येष्ठाशतभिषामूलधनिष्ठाश्लेषकृत्तिकाः ।  
चित्रामघाविशाखाः स्युस्तारा राक्षसदैवताः ॥ १-५१६ ॥  
  
अश्विनीरेवतीपुष्यस्वातीहस्ताः पुनर्वसुः ।  
अनुराधामृगशिरःश्रवणा देवतारकाः ॥ १-५१७ ॥  
  
अन्यच्च ज्योतिःशास्त्रे ।  
  
दे- मा- रा- मा- दे- मा- दे- दे- रा- रा- मा- म- दे- रा- द- रा- ।  
दे- रा- रा- म- म- दे- रा- रा- मा- मा- दे- गणभानि च ॥ १-५१८ ॥  
  
  
तदुक्तम् (दीपिकायाम्)  
  
हस्तस्वातिमृगाश्विनीहरिगुरुः पौष्णानुराधादिति-  
रार्द्रारोहिणिकोत्तराणि भरणी पूर्वाणि भानि त्रयम् ।  
ज्येष्ठाश्लेषविशाखमूलवरुणा वस्वग्निचित्रामघाः  
कथ्यन्ते मुनिभिर्यथाक्रममिमे देवा नरा राक्षसाः ॥ १-५१९ ॥  
  
इति गणचक्रम् ।  
अथाकडमचक्रं तत्रैव ।  
  
चक्रं वक्ष्येऽकडमाख्यं प्रसिद्धं सर्वसिद्धिदम् ।  
मन्त्राणां ग्रहणे मन्त्री सर्वथा तं विचारयेत् ॥ १-५२० ॥  
  
राशिचक्रं लिखेन्मन्त्री वर्णान् क्लीबविवर्जितान् ।  
अकारादिक्षकारान्तान् विलिखेत् क्रमतः सुधीः ॥ १-५२१ ॥  
  
आदिकोष्ठे यथा वर्णा जायन्तेऽकडमाः क्रमात् ।  
विलिख्य गणयेज्जप्तुर्नामाद्यक्षरपूर्वकम् ॥ १-५२२ ॥  
  
सिद्धसाध्यसुसिद्धारिक्रमेणैव पुनः पुनः ।  
  
अन्यच्च ।  
  
अकारादिक्षकारान्तं दक्षपार्श्वक्रमेण तु ॥ १-५२३ ॥  
  
मेषादितोऽभिमीनान्तं गणयेत् क्रमतः सुधीः ।  
प्। ७०) जप्तुः स्वनामतो मन्त्री यावन्मन्त्राद्यमक्षरम् ॥ १-५२४ ॥  
  
सिद्धसाध्यसुसिद्धारिक्रमेणैव पुनः पुनः ।  
सिद्धः सिद्ध्यति कालेन साध्यः सिद्ध्यति वा न वा ॥ १-५२५ ॥  
  
सुसिद्धो ग्रहणादेव रिपुर्मूलं निकृन्तति ।  
  
  
       अः ठ   
         भज्ञः  
अं   
टबक्ष  
  
अ कडम   
  
आख   
ढय  
              इग   
           णर  
  
औञफल  
  
  
ईघतल  
ओ झ   
पह  
ऐ जनस  
  
एछधष  
  
         उङथव  
ऊ   
चदश  
  
इत्यकडमचक्रम् ।  
  
अथोदितचक्रम् । तदुक्तम् (सुन्दरी रहस्यवृत्तौ)  
  
उदिताख्यं महाचक्रं कथयामि समासतः ॥ १-५२६ ॥  
  
षट्कोणं विलिखेच्चक्रं समरेखं मनोहरम् ।  
पूर्वादि विलिखेद्वर्णानादिक्षान्तान् यथाक्रमम् ॥ १-५२७ ॥  
  
उदिते सम्पदुद्दिष्टा द्वितीये सम्पदां क्षयः ।  
तृतीये च धृतिं विद्याच्चतुर्थे बन्धुविप्लवः ॥ १-५२८ ॥  
  
पञ्चमे संशयात्मा स्यात् षष्ठे सर्वविनाशकः ।  
नामाद्यक्षरमारभ्य यावन्मन्त्राद्यदर्शनम् ॥ १- ५२९ ॥  
  
प्। ७१)  
  
  
  
  
  
  
  
  
  
  
  
  
  
  
इत्युदितचक्रम् ।  
  
अथ षट्पदमातृकाचक्रम् । (मेरुतन्त्रे)  
  
यस्तु बीजात्मको मन्त्रस्तत्र षट्पदमातृका ।  
विज्ञेयं तत्र पद्मं तु रचयेत् षट्दलं शुभम् ॥ १-५३० ॥  
  
तत्र न्यसेन्मातृकार्णान् कूटषण्ढविवर्जितान् ।  
स्वनामाद्यक्षरं यत्र तदारभ्य विचारयेत् ॥ १-५३१ ॥  
  
सम्पद्दारिद्र्यधैर्याणि बन्धुविग्रहसंशयाः ।  
सर्वनाशक्रमादेतन्नामाद्यर्णस्य कोष्ठतः ॥ १-५३२ ॥  
  
कूटं शकारः । षण्ढवर्णा ऋकारादयश्चत्वारः ।  
  
प्। ७२)  
पुरश्चर्यार्णवस्य प्रथमतरङ्गे  
  
  
अ एक छड धम ष  
  
ऊ अः च ठद भ श  
  
आ ऐ खजढ नयस  
व ङ ब थट अम् उ  
  
ओ इणप गझ रह  
  
ल फघ ञत औ लक्ष ई  
  
  
इति षट्पदमातृकाचक्रम् ।  
  
(वाराहीतन्त्रे)  
  
कोष्ठशुद्धिर्वराहे च महालक्ष्म्यां कुलाकुलम् ।  
नामादिचक्रं सर्वेषां भूतचक्रं तथैव च ॥ १-५३३ ॥  
  
ताराशुद्धिर्वैष्णवानां कोष्ठशुद्धिः शिवे भवेत् ।  
त्रैपुरे राशिशुद्धिः स्याद्गोपालेऽकडमः स्मृतः ॥ १-५३४ ॥  
  
अपवादमाह (यामले)  
  
यदि मन्त्रा न शोभन्ते विचारेण कथञ्चन ।  
तदा निषेधमाश्रित्य गृह्णीयान्मन्त्रमुत्तमम् ॥ १-५३५ ॥  
  
नृसिंहार्कवराहाणां प्रासादप्रणवस्य च ।  
नित्यानां हंसमन्त्राणां सिद्धादीन् नैव शोधयेत् ॥ १-५३६ ॥  
  
तथा च (कालिकापुराणे)  
  
नृसिंहार्कवराहाणां प्रासादप्रणवस्य च ।  
एकाक्षरद्व्यक्षराणां सिद्धादीन् नैव शोधयेत् ॥ १-५३७ ॥  
  
(अग्निपुराणे)  
  
हंसस्याष्टाक्षरस्यापि तथा पञ्चाक्षरस्य च ।  
नपुंसकस्य मन्त्रस्य सिद्धादीन्नैव शोधयेत् ॥ १-५३८ ॥  
  
नपुंसको नमोऽन्तः ।  
  
प्। ७३) तदुक्तम् (शारदायाम्)  
  
मातृकावर्णभेदेभ्यः सर्वे मन्त्राः प्रजज्ञिरे ।  
मन्त्रविद्याविभेदेन द्विविधा मन्त्रजातयः ॥ १-५३९ ॥  
  
मन्त्राः पुन्देवता ज्ञेया विद्याः स्त्री देवताः स्मृताः ।  
पुंस्त्रीनपुंसकात्मानो मन्त्राः सर्वे समीरिताः ॥ १-५४० ॥  
  
पुम्मन्त्रा हू।फडन्ताः स्युर्द्विठान्ताः स्युः स्त्रियो मताः ।  
नपुंसका नमोऽन्ताः स्युरित्युक्ता मनवस्त्रिधा ॥ १-५४१ ॥  
  
(सनत्कुमारसंहितायाम्)  
  
सिद्धः साध्यः सुसिद्धश्च अरिश्चैव च नारद ।  
गोपालेषु न बोद्धव्यः स्वप्रकाशो यतः स्वयम् ॥ १-५४२ ॥  
  
(गणेशविमर्षिण्याम्)  
  
एकाक्षरे तथा कूटे मालामन्त्रे त्रिबीजके ।  
स्वप्नलब्धे स्त्रिया दत्ते सिद्धादीन्नैव शोधयेत् ॥ १-५४३ ॥  
  
मालामन्त्रलक्षणं च (नारायणी तन्त्रे)  
  
विंशत्यर्णाधिका मन्त्रा मालामन्त्राः प्रकीर्तिताः ।  
  
(देवी पुरेणे)  
  
कालिकायां च तारायां कुल्लुकायां त्रिकूटके ॥ १-५४४ ॥  
  
तथैकाक्षरकूटे च शिवपञ्चाक्षरेऽपि च ।  
षडक्षरे तु तस्यैव विष्णोरष्टाक्षरेऽपि वा ॥ १-५४५ ॥  
  
विष्णोर्द्वादशवर्णे च राममन्त्रेऽथ तारके ।  
वैष्णवेषु च भैरव्यां सुन्दरी मन्त्रवर्यके ॥ १-५४६ ॥  
  
सारस्वते च बालायां सिद्धादीन्नैव शोधयेत् ।  
  
प्। ७४) (गौतमीये)  
  
सर्वेषु मन्त्रवर्णेषु श्रेष्ठो वैष्णव उच्यते ॥ १-५४७ ॥  
  
वैष्णवेषु च सर्वेषु कृष्णमन्त्राः फलाधिकाः ।  
विशेषतो दशार्णोऽयं जपमात्रेण सिद्ध्यति ॥ १-५४८ ॥  
  
स्त्रिया दीक्षा शुभा प्रोक्ता मातुश्चाष्टगुणाधिका ।  
स्वप्नलब्धा च या विद्या तत्र नास्ति विचारणा ॥ १-५४९ ॥  
  
(योगिनी तन्त्रे)  
  
गारुडादिषु सौरेषु वैष्णवे बौद्धजैनयोः ।  
महामन्त्रेषु कूटेषु नैव सिद्धादिशोधनम् ॥ १-५५० ॥  
  
बिभ्रत्यद्भुतभूतिभूतपवचोवैचित्र्यचित्रामृत-  
स्रोतःशालिनि सन्निबन्धनसरित्सम्भेदमभ्यर्हितम् ।  
सद्युक्तिस्फुटमौक्तिकोत्कररुचोत्तुङ्गस्तरङ्गो गतः  
आद्यः श्रीनरदेवनिर्मितपुरश्चर्यार्णवे प्रस्फुरन् ॥ १-५५१ ॥  
  
इति श्रीमन्महाराजाधिराजप्रतापसिंहसाहविरचिते पुरश्चर्यार्णवे षडाम्नायदेवतातदाचारादिनिर्णयपूर्वकचक्रविवेचनं नाम प्रथमस्तरङ्गः ।  
