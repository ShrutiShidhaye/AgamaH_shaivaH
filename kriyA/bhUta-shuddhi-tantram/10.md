+++
title = "१०"

+++
अथ दशमः पटलः    
  
श्री-ईश्वर उवाच    
  
वनमालादिकं देवि विष्णोर्मतं शुचिस्मिते ।    
तत्सर्वं परमेशानि शक्तिरूपं न चान्यथा ॥ १ ॥    
सहस्रारे शक्तिपुरे भावयेत् परमेश्वरि ।    
जीवस्य ब्रह्मणश्चापि एकतां यत्नतश्चरेत् ॥ २ ॥    
ततो ध्यानं प्रकुर्वीत स्वागमे रूढितञ्च यत् ।    
जपञ्च परमेशानि मनसा च समाचरेत् ॥ ३ ॥    
जपेत् समाहितो भूत्वा मालया वर्णसङ्ख्यया ।    
तत आज्ञापुरीं नीत्वा भावयेदिष्टदेवताम् ॥ ४ ॥    
ध्यात्वा जप्त्वा च देवेशि साक्षात् सुरगुरुर्भवेत् ।    
विशुद्धं प्रति देवेशि लम्बयेन्मनो विद्यया ॥ ५ ॥    
विशुद्धं परमं पद्मं षट्चक्रं तत्तु गम्यते ।    
षट्चक्रे परमेशानि ध्यात्वा जगन्मयीं शिवाम् ॥ ६ ॥    
तडित्कोटिप्रभां तन्वीं ब्रह्माण्डरूपिणीं शिवाम् ।    
निरीहां निश्चलां रम्यां महायोगमयीं पराम् ॥ ७ ॥    
मोहिनीं सर्वदेवानाम् आनन्दार्थियुतां पराम् ।    
विषतन्तुमयीं देवीं साक्षादमृतरूपिणीम् ॥ ८ ॥    
शिवस्य युवतीं योग्यां विभाव्य शुद्धवर्तिनि ।    
मनसा परमेशानि जपेदष्टशतं प्रिये ॥ ९ ॥    
हृत्पद्मं प्रति देवेशि न स्वपेत् परमां पराम् ।    
शुद्धध्यानञ्च वर्णानां योगपद्मस्थितां पराम् ॥ १० ॥    
योगपद्मे महेशानि जीवो मनसि भावयेत् ।    
भुजङ्गरूपिणीं देवीं नित्यां कुण्डलिनीं पराम् ॥ ११ ॥    
अव्यक्तरूपिणीं रम्यां ध्यानगम्यां वरानने ।    
योगपथे महेशानि जपेदष्टशतं पुनः ॥ १२ ॥    
न स्वपेज्जीवमनसा मणिपूरं प्रति प्रिये ।    
भुजङ्गभृङ्गसङ्काशं मणिपूरं महाप्रभम् ॥ १३ ॥    
तत्रस्थशिवलिङ्गेन योजयेत् कुण्डलीं पराम् ।    
ततो जीवो महेशानि तत्क्षणाद् ब्रह्मचाप्नुयात् ॥ १४ ॥    
ततस्तु परमेशानि जीवस्तु मनसा वृतः ।    
ध्यात्वा ब्रह्ममयीं शुद्धां जपेदष्टशतं प्रिये ॥ १५ ॥    
तदनु परमेशानि स्वाधिष्ठानं लयेत् पराम् ।    
स्वाधिष्ठानं महेशानि शुद्धस्फटिकसन्निभम् ॥ १६ ॥    
भावयेत् तत्र देवेशं शङ्खकुन्दसमप्रभम् ।    
संयोज्य परमां दिव्यां शिवेन सह पार्वति ॥ १७ ॥    
सर्वं हि परमेशानि मनसा कुरु यत्नतः ।    
इन्द्रियाणां प्रधानं हि मनः सर्वत्र गीयते ॥ १८ ॥    
तत्र देवं शिवं शान्तं विचिन्त्य मनसा क्षणात् ।    
परं ब्रह्ममयं भूत्वा जपेदष्टशतं तथा ॥ १९ ॥    
तदनु परमेशानि मूलाधारात् व्रजेत् परम् ।    
गुदपद्मं महेशानि मूलाधारं प्रकीर्तितम् ॥ २० ॥    
चतुर्दलयुतं रम्यं तरुणारुणविग्रहम् ।    
भावयेत् परमेशानं सिन्धुवरुणविग्रहम् ॥ २१ ॥    
संयोज्य परमां नित्यां निष्फलां ज्ञानरूपिणीम् ।    
शिवसंयोगमात्रेण जीवो ब्रह्ममयो भवेत् ॥    
मनसा संयुतो भूत्वा जपेदष्टशतं तथा ॥ २२ ॥    
॥ इति श्रीभूतशुद्धितन्त्रे हरगौरीसंवादे दशमः पटलः ॥ १० ॥    
