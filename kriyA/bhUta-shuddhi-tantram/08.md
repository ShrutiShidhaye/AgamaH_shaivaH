+++
title = "०८"

+++
अथ अथाष्टमः पटलः    
श्री-ईश्वर उवाच    
  
एतस्मिन् समये देवि स्वविद्यां प्रजपेत् सुधीः ।    
अष्टोत्तरशतं जप्त्वा सिद्धो भवति नान्यथा ॥ १ ॥    
मनःसारथिना जीवः उन्मनी मनसारथिः ।    
तस्मिन् क्षणे महेशानि पुरुषं पापरुपिणम् ॥ २ ॥    
सखावत् मनसा देवि जीवो ब्रह्मपुरं यदा ।    
पापस्य गमनं नास्ति सदाशिवपुरं प्रिये ॥ ३ ॥    
सदाशिवपुरं देवि सर्वशक्तिमयं स्मृतम् ।    
षट्चक्रे परमेशानि क्षणं ध्यात्वा जपेन्मनुम् ॥ ४ ॥    
तदनु परमेशानि प्रतिचक्रेषु सञ्जपेत् ।    
षट्चक्रं परमं दिव्यं सदा शिवपुरीसमम् ॥ ५ ॥    
षट्चक्रे परमेशानि षट्शक्तिर्विद्यते नृणाम् ।    
मुहूर्ताभ्यन्तरे देवि यातायातं करोति यः ॥ ६ ॥    
स शिवः स च विष्णुश्च स सिद्धः परमेश्वरि ।    
यः करोति प्रसन्नात्मा सुषुम्नामध्यवर्तिनि ॥ ७ ॥    
यो जपेत् परया भक्त्या स्वविद्यां कमलेक्षणे ।    
एकोच्चारेण गिरिजे कोटिपूजाफलं लभेत् ॥ ८ ॥    
किं तस्य बाह्यपूजायां सर्वं व्यर्थं कदर्थनम् ।    
मानसोच्चारणाद् देवि जपात् सिद्धिः प्रजायते ॥ ९ ॥    
मनसा ध्यानमात्रेण सर्वसिद्धिर्न संशयः ।    
अन्तःपूजा महेशानि बाह्यकोटिसमं स्मृतम् ॥ १० ॥    
पूजा हि परमेशानि द्विविधं कमलानने ।    
अन्तः सूक्ष्मं बहिः स्थूलं सर्वागममतं प्रिये ॥ ११ ॥    
एकं हि सूक्ष्मपूजायां कोटिस्थूलं भवेत् प्रिये ।    
न शुद्धिं परमेशानि वस्त्रादीनि शुचिस्मिते ॥ १२ ॥    
सर्वासु बाह्यपूजासु अन्तःपूजा विधीयते ।    
अन्तःपूजा महेशानि तेजःपुञ्जस्य भावनम् ॥ १३ ॥    
तेजःपुञ्जं महेशानि अनन्तशक्तिसंयुतम् ।    
सूक्ष्मदेहे महेशानि सूक्ष्मपूजा विधीयते ॥ १४ ॥    
स्थूलपूजा स्थूलदेहे पूजाद्वयमिहोच्यते ।    
सुक्ष्मा तु परमा पूजा साक्षात् प्रकृतिरूपिणी ॥ १५ ॥    
या पूजा परमेशानि स्त्रीरूपा शक्तिरूपिणी ।    
ब्रह्मविष्णुशिवादीनां सा पूजा इष्टदेवता ॥ १६ ॥    
विष्णुं वा पूजयेद् यस्तु शिवं वा कमलेक्षणे ।    
सर्वं हि परमेशानि परतेजसि लीयते ॥ १७ ॥     
यानि यानि महेशानि नैवेद्यं दीपमुत्तमम् ।    
सर्वं तदक्षयं याति परतेजसि अर्पणात् ॥ १८ ॥    
निश्चयं परमं ब्रह्म कुतः प्रीतिः कुतः सुखम् ।    
निराकारं निरीहञ्च रहितमिन्द्रियेण च ॥ १९ ॥    
सर्वं हि परमेशानि व्याप्य तिष्ठति मोहिनी ।    
यद् यत् कर्मकृतं पुण्यं तत्तदक्षयमाप्नुयात् ॥ २० ॥    
ब्रह्मरूपं महेशानि शक्तिश्च निश्चयं प्रिये ।    
तस्य पूजा महेशानि कदाचिन्नास्ति पार्वति ॥ २१ ॥    
अत एव महेशानि ब्रह्मणः शक्तिकारणम् ।    
कार्यञ्च परमेशानि शक्तिश्च सततं प्रिये ॥ २२ ॥    
अतः परं महेशानि न कार्यकारणं प्रिये ।    
यस्तु सततं देवि ईश्वरे निश्चलः सदा ॥ २३ ॥    
शक्तियुक्तं जपेद् देवम् ईश्वरं सततं प्रिये ।    
अत एव महेशानि ब्रह्मशक्तिः परा सदा ॥ २४ ॥    
शक्त्या बिना महेशानि न हि मुक्तिः प्रजायते ।    
तस्माच्छक्तिश्च मुक्तिश्च स्त्रीरूपी शक्तिरूपिणी ॥ २५ ॥    
भक्त्या बिना महेशानि न हि मुक्तिः प्रजायते ।    
मुक्तेस्तु कारणं देवि भक्तिः परमदुर्लभा ॥ २६ ॥    
अतस्त्रयं महेशानि स्त्रीमयं सचराचरम् ।    
  
श्री-ईश्वर उवाच    
  
षट्चक्राणां महेशानि क्रमाद् वक्ष्यामि शोधनम् ।    
मूलाधारस्थितं भूमिं स्वाधिष्ठानस्वरूपकम् ॥ २७ ॥    
मणिपूरे जलं देवि ततश्च मरुतं तथा ।    
विशुद्धौ च महेशानि आकाशं कमलानने ॥ २८ ॥    
आज्ञाचक्रे महेशानि मनः सर्वार्थसाधकम् ।    
तदूर्ध्वे परमेशानि पद्ममूर्ध्वमुखं तथा ॥ २९ ॥    
शक्तिपुरं महेशानि सदाशिवपुरोपरि ।    
सदाशिवपुरं प्राप्य शुद्धस्फटिकसन्निभम् ॥ ३० ॥    
सहस्रादित्यसङ्काशं महाकालेन सङ्गतम् ।    
महानन्दिगणाकीर्णं मनसा भावयेत् सदा ॥ ३१ ॥    
॥ इति श्रीभूतशुद्धितन्त्रे हरपार्वतीसंवादे अष्टमः पटलः ॥    
