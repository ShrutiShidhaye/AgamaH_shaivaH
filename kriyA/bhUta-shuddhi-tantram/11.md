+++
title = "११"

+++
अथ एकादशः पटलः    
श्री-ईश्वर उवाच    
  
एवं द्वादशधा देवि यतायातः करोति यः ।    
स सिद्धः स गमः सोऽपि मम तुल्यः सदा प्रिये ॥ १ ॥    
वचोमात्रेण देवेशि तस्य विद्या हि सिद्धये ।    
सप्तानां कोटिविद्यानां मन्त्राणाञ्च वरानने ॥ २ ॥    
सिद्धमाध्यादिकं देवि अतिगुह्यतरं प्रिये ।    
अप्रकाश्यमिदं तत्त्वं पशोर्गोप्यं सदा प्रिये ॥ ३ ॥    
हृदये मम देवेशि अजपा सम्पुटे स्थितम् ।    
सर्वासां नरनारीणां सम्पुटं हंसपक्षिणम् ॥ ४ ॥    
निःसरन्ति महेशानि विद्यामन्त्राणि पार्वति ।    
शक्तिप्रसादाद् देवेशि लक्षवर्षं गतस्तदा ॥ ५ ॥    
लक्षवर्षं महेशानि भावयामि शुचिस्मिते ।    
सम्पुटे परमां विद्यां सर्वविद्यास्वरूपिणीम् ॥ ६ ॥    
पुंरूपां प्रकृतिरूपां चन्द्रसूर्यसमप्रभाम् ।    
वेदमातां सदा वन्ध्यां योगिनीं योगरूपिणीम् ॥ ७ ॥    
संसारतारिणीं देवीं महामोक्षप्रदायिनीम् ।    
प्रणमामि सदा शुद्धां नित्यां विग्रहरूपिणीम् ॥ ८ ॥    
प्रणम्य परमां दिव्यां निगदामि शुचिस्मिते ।    
  
ईश्वर उवाच    
  
काञ्चनाख्यं समुद्धृत्य रोमञ्च तदनन्तरम् ।    
सरिहरिं समुद्धृत्य तदनु काञ्चनं प्रिये ॥ ९ ॥    
बिन्द्वर्द्धसंयुतं कृत्वा षट्पद्मे जपमाचरेत् ।    
अष्टोत्तरशतं जप्त्वा षट्पद्मे कमलेक्षणे ॥ १० ॥    
दशधा प्रजपेद् वापि भूतशुद्धिफलं लभेत् ।    
एकधा तु समुद्धृत्य भूतशुद्धिं समाचरेत् ॥ ११ ॥    
भूतशुद्धिं महेशानि तदा साङ्गं भवेत् प्रिये ।    
अन्यथा विफला पूजा जपञ्च विफलं प्रिये ॥ १२ ॥    
युगाक्षरं जपेद् देवि चतुर्युगफलं लभेत् ।    
चतुर्युगजपाद्देवि यत्फलं लभते नृणाम् ॥ १३ ॥    
तत्फलं समवाप्नोति एकोच्चारेण पार्वति ।    
एकोच्चारेण देवेशि मम तोषो न संशयः ॥ १४ ॥    
सम्पुटं परमेशानि नित्यां सर्वस्वरूपिणीम् ।    
विभाव्य सततं देवि षट्चक्रं सततं शिवे ॥ १५ ॥    
एकामुपास्य देवेशि महाविद्यामुपास्महे ।    
अन्यथा परमेशानि महाविद्यां वरानने ॥ १६ ॥    
तदनु परमेशानि महाविद्यामुपास्महे ।    
अन्यथा परमेशानि प्रेतवत् सकलं भवेत् ॥ १७ ॥    
  
श्री-ईश्वर उवाच    
  
अन्यतन्त्रं महेशानि निगदामि पुनः प्रिये ।    
तन्त्रं तन्त्रस्य वक्ष्यामि भूतशुद्धिं भवेद् यथा ॥ १८ ॥    
पापस्य कारणं देवि पुरुषं पापसंयुतम् ।    
क्रोधमोहयुतं कृष्णम् ईषत्पिङ्गं वरानने ॥ १९ ॥    
तस्य शुद्धिं प्रवक्ष्यामि नीरजायतलोचने ।    
पञ्चानामपि वायूनां शुद्धिं नास्ति वरानने ॥ २० ॥    
स्वभावतः सदा शुद्धिं पञ्चभूतात्मकं वपुः ।    
रोदनञ्च तथामूर्च्छां भ्रमञ्च कमलानने ॥ २१ ॥    
पुरुषात् पापरूपाच्च जायते कमलानने ।    
भूतशुद्धेस्तु मन्त्राणि निगदामि शृणु प्रिये ॥ २२ ॥    
प्रणवं त्रिविधं देवि वामा ज्येष्ठा च पार्वति ।    
ततो रौद्री महेशानि त्रिप्रकारं वरानने ॥ २३ ॥    
आद्यन्ते प्रणवं दत्त्वा पञ्चाशन्मातृकां जपेत् ।    
बिन्द्वर्द्धसंयुतं कृत्वा विद्यां भव विमोचिनीम् ॥ २४ ॥    
माता हि मन्त्रविद्यानां पिता चैव शुचिस्मिते ।    
सर्वासां मन्त्रविद्यानां पिता माता च मातृका ॥ २५ ॥    
पिता माता च सन्तुष्य अन्यक्रोधो निरर्थकः ।    
पुरातनीमविज्ञाय भूतशुद्धिं करोति यः ॥ २६ ॥    
विफलं तस्य देवेशि भूतशुद्धिं वरानने ।    
भूतशुद्धिं महेशानि जपपूजां न शंशते ॥ २७ ॥    
॥ इति श्रीभूतशुद्धितन्त्रे हरगौरीसंवादे एकादशः पटलः ॥ ११ ॥    
