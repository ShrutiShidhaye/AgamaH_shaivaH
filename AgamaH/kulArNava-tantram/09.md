+++
title = "०९"

+++
अथ नवमोल्लासः   
    
श्री देव्युवाच   
कुलेश श्रोतुमिच्छामि योगं योगीशलक्षणम् ।  
कुलभक्त्यार्चनफलं वद मे करुणानिधे ॥ १ ॥  
ईश्वर उवाच    
शृणु देवि प्रवक्ष्यामि यन्मां त्वं परिपृच्छसि ।   
तस्य श्रवणमात्रेण योगः साक्षात् प्रकाशते ॥ २ ॥  
ध्यानन्तु द्विविधं प्रोक्तं स्थूलसूक्ष्मप्रभेदतः ।   
साकारं स्थूलमित्याहुनिराकारन्तु सूक्ष्मकम् ॥ ३ ॥  
स्थिरार्थमनसः केचित् स्थूलध्यानं प्रचक्षते ।   
स्थूलेऽपि निश्चलं चेतो भवेत् सूक्ष्मेऽपि निश्चलम् ॥ ४ ॥  
करपादोदरास्यादिरहितं परमेश्वरम् ।   
सर्वतेजोमयं ध्यायेत् सच्चिदानन्दनिष्कलम् ॥ ५ ॥  
नोदेति नास्तमभ्येति न वृद्धिं याति न क्षयम् ।   
स्वयं विभात्यथान्यानि भासयन् साधनं विना ॥ ६ ॥  
अनन्तं गतभारूपं सत्तामात्रमगोचरम् ।   
मनसा मात्रसम्वेद्यं तज्ज्ञानं ब्रह्मसञ्ज्ञितम् ॥ ७ ॥  
प्रणष्टवायुसञ्चारः पाषाण इव निश्चलः ।   
परजीवैकधामज्ञो योगी योगविदुच्यते ॥ ८ ॥  
यदत्र नात्र निर्भासः स्तिमितोदधिवत् स्थितम् ।   
स्वरूपशून्यं तद्ध्यानं समाधिरभिधीयते ॥ ९ ॥  
न किञ्चिच्चिन्तनादेव स्वयं तत्त्वं प्रकाशते ।   
स्वयं प्रकाशिते तत्त्वे तत्क्षणात्तन्मयो भवेत् ॥ १० ॥  
स्वप्नजाग्रदवस्थायां सुप्तवत् योऽवतिष्ठते ।   
निश्वासोच्छ्वासहीनश्च निश्चितं मुक्त एव सः ॥ ११ ॥  
निष्पन्दकरणग्रामः स्वात्मलीनमनोऽनिलः ।   
य आस्ते मृतवत्साक्षात् जीवन्मुक्तः स उच्यते ॥ १२ ॥  
न शृणोति न चाघ्राति न स्पृशति न पश्यति ।   
न जानाति सुखं दुःखं न सङ्कल्पयते मनः ॥ १३ ॥  
न चापि किञ्चिज्जानाति न च बुध्यति काष्ठवत् ।   
एवं शिवे विलीनात्मा समाधिस्थ इहोच्यते ॥ १४ ॥  
यथा जले जलं क्षिप्तं क्षीरे क्षीरं घृते घृतम् ।   
अविशेषो भवेत्तद्वज्जीवात्मपरमात्मनोः ॥ १५ ॥  
यथा ध्यानस्य सामर्थ्यात् कीटोऽपि भ्रमरायते ।   
तथा समाधिसामर्थ्याद् ब्रह्मभूतो भवेन्नरः ॥ १६ ॥  
क्षीरोद्धृतं घृतं यद्वत्तत्र क्षिप्तं न पूर्ववत् ।   
पृथक्कृतो गुणेभ्यः स्यादात्मा तद्वदिहोच्यते ॥ १७ ॥  
यथा गाढान्धकारस्थो न किञ्चिदिह पश्यति ।   
अलक्ष्यञ्च तथा योगी प्रपञ्चं नैव पश्यति ॥ १८ ॥  
यथा निमीलने काले प्रपञ्चं नैव पश्यति ।   
तथैवोन्मीलनेऽपि स्यादेतद्ध्यानस्य लक्षणम् ॥ १९ ॥  
जनः स्वदेहकण्डूतिं विजानाति यथा तथा ।   
परं ब्रह्मस्वरूपी च वेत्ति विश्वविचेष्टितम् ॥ २० ॥  
विदिते परमे तत्त्वे वर्णातीते ह्यविक्रिये ।   
किङ्करत्वं हि गच्छन्ति मन्त्रा मन्त्राधिपैः सह ॥ २१ ॥  
आत्मैकभावनिष्ठस्य या या चेष्टा तदर्चनम् ।   
यो यो जल्पः स सन्मन्त्रस्तद्ध्यानं यन्निरीक्षणम् ॥ २२ ॥  
देहाभिमाने गलिते विज्ञाते परमात्मनि ।   
यत्र यत्र मनो याति तत्र तत्र समाधयः ॥ २३ ॥  
भिद्यते हृदयग्रन्थिश्छिद्यन्ते सर्वसंशयाः ।   
क्षीयन्ते चास्य कर्माणि तस्मिन् दृष्टे परात्मनि ॥ २४ ॥  
योगीन्द्रेण यदा प्राप्तं निर्मलं परमं पदम् ।   
देवासुरपदं यत्तत्प्राप्तञ्चापि न गृह्यते ॥ २५ ॥  
यः पश्येत् सर्वगं शान्तमानन्दात्मकमव्ययम् ।   
तस्य किञ्चिदनालभ्यं ज्ञातव्यं नावशिष्यते ॥ २६ ॥  
सम्प्राप्ते ज्ञानविज्ञाने ज्ञेये च हृदि संस्थिते ।   
लब्धे शान्तिपदे देवि न योगो नैव धारणा ॥ २७ ॥  
परे ब्रह्मणि विज्ञाते समस्तैनीयमैरलम् ।   
तालवृन्तेन किं कार्यं लब्धे मलयमारुते ॥ २८ ॥  
आसिकाबन्धनं नास्ति नासिकाबन्धनं न हि ।   
न यमो नियमो नास्ति स्वयमोमिति पश्यताम् ॥ २९ ॥  
न पद्मासनतो योगो न नासाग्रनिरीक्षणम् ।   
एक्यं जीवात्मनोराहुर्योगं योगविशारदाः ॥ ३० ॥  
ध्यायतां क्षणमात्रं हि श्रद्धया परमन्त्विह ।   
यद्भवेत् सुमहत् पुण्यं तस्यान्तो नैव गण्यते ॥ ३१ ॥  
क्षणं ब्रह्माहमस्मीति यः कुर्यादात्मचिन्तनम् ।   
स सर्वं पातकं हन्यात्तमः सूर्योदयो यथा ॥ ३२ ॥  
व्रतक्रतुतपस्तीर्थदानदेवार्चनादिषु ।   
यत् फलं कोटिगुणितं तदवाप्नोति तत्त्ववित् ॥ ३३ ॥  
उत्तमा सहजावस्था मध्यमा ध्यानधारणा ।   
जपस्तुतिः स्यादधमा होमपूजाऽधमाधमा ॥ ३४ ॥  
उत्तमा तत्त्वचिन्ता स्याज्जपचिन्ता तु मध्यमा ।   
शास्त्रचिन्ताऽधमा ज्ञेया लोकचिन्ताऽधमाधमा ॥ ३५ ॥  
पूजाकोटिसमं स्तोत्रं स्तोत्रकोटिसमो जपः ।   
जपकोटिसमं ध्यानं ध्यानकोटिसमो लयः ॥ ३६ ॥  
न हि ध्यानात् परो मन्त्रो न देवस्त्वात्मनः परः ।   
नानुसन्धात् परा पूजा न हि तृप्तेः परं फलम् ॥ ३७ ॥  
अक्रियैव परा पूजा मौनमेव परो जपः ।   
अचिन्तेव परं ध्यानमनिच्छैव परं फलम् ॥ ३८ ॥  
मन्त्रोदकैवीना सन्ध्यां पूजाहोमैवीना तपः ।   
उपचारैवीना पूजां योगी नित्यं समाचरेत् ॥ ३९ ॥  
निःसङ्गश्च विसङ्गश्च निस्तीर्णोपाधिवासनः ।   
निजस्वरूपनिर्मग्नः स योगी परतत्त्ववित् ॥ ४० ॥  
देहो देवालयो देवि जीवो देवः सदाशिवः ।   
त्यजेदज्ञाननिर्माल्यं सोऽहम्भावेन पूजयेत् ॥ ४१ ॥  
जीवः शिवः शिवो जीवः स जीवः केवलः शिवः ।   
पाशबद्धः स्मृतो जीवः पाशमुक्तः सदाशिवः ॥ ४२ ॥  
तुषेण बद्धो व्रीहिः स्यात्तुषाभावे हि तण्डुलः ।   
कर्मबद्धः स्मृतो जीवः कर्ममुक्तः सदाशिवः ॥ ४३ ॥  
अग्नी तिष्ठति विप्राणां हृदि देवो मनीषिणाम् ।   
प्रतिमास्वप्रबुद्धानां सर्वत्र विदितात्मनाम् ॥ ४४ ॥  
यो निन्दास्तुतिशीतोष्णसुखदुःखारिबन्धुषु ।   
सम आस्ते स योगीन्द्रो हर्षाहर्षविवजीतः ॥ ४५ ॥  
निस्पृहो नित्यसन्तुष्टः समदर्शी जितेन्द्रियः ।   
आस्ते देहे प्रवासीव योगी परमतत्त्ववित् ॥ ४६ ॥  
निःसङ्कल्पो निवीकल्पो निलीप्तोपाधिवासनः ।   
निजस्वरूपनिर्मग्नः स योगी परतत्त्ववित् ॥ ४७ ॥  
यथा पङ्ग्वन्धबधिरक्लीबोन्मत्तजडादयः ।   
निवसन्ति कुलेशानि तथा योगी च तत्त्ववित् ॥ ४८ ॥  
पञ्चमुद्रासमुत्पन्नपरमानन्दनिर्भरः ।   
य आस्ते स तु योगीन्द्रः पश्यत्यात्मानमात्मनि ॥ ४९ ॥  
अलिमांसाङ्गनासङ्गे यत् सुखं जायते प्रिये ।   
तदेव मोक्षो विदुषामबुधानान्तु पातकम् ॥ ५० ॥  
सदा मांसासवोल्लासी सदा चरणचिन्तकः ।   
सदासंशयहीनो यः कुलयोगी स उच्यते ॥ ५१ ॥  
पिबन्मद्यं पलं खादन् स्वेच्छाचारपरायणः ।   
अहं तदनयोरैक्यं भावयन्निवसेत् सुखी ॥ ५२ ॥  
आमिषासवसौरभ्यहीनं यस्य मुखं भवेत् ।   
प्रायश्चित्ती स वर्ज्यश्च पशुरेव न संशयः ॥ ५३ ॥  
यावदासवगन्धः स्यात् पशुः पशुपतिः स्वयम् ।   
विनालिमांसगन्धेन साक्षात् पशुपतिः पशुः ॥ ५४ ॥  
लोके निकृष्टमुत्कृष्टं लोकोत्कृष्टं निकृष्टकम् ।   
कुलमार्ग समुद्दिष्टं भैरवेण महात्मना ॥ ५५ ॥  
अनाचारः सदाचारस्त्वकार्य कार्यमुत्तमम् ।   
असत्यमपि सत्यं स्यात् कौलिकानां कुलेश्वरि ॥ ५६ ॥  
अपेयमपि पेयं स्यादभक्ष्यं भक्ष्यमेव च ।   
अगम्यमपि गम्यं स्यात् कौलिकानां कुलेश्वरि ॥ ५७ ॥  
न विधिर्न निषेधः स्यान्न पुण्यं न च पातकम् ।   
न स्वर्गो नैव नरकं कौलिकानां कुलेश्वरि ॥ ५८ ॥  
अनभिज्ञा अभिज्ञन्ति दरिद्रा धनयन्ति च ।   
विनष्टा अपि वर्द्धन्ते कौलिकाः कुलनायिके ॥ ५९ ॥  
रिपवश्चापि मित्रन्ति साक्षाद्दासन्ति भूमिपाः ।   
बान्धवन्ति जनाः सर्वे कौलिकानां कुलेश्वरि ॥ ६० ॥  
विमुखाः सुमुखाः सर्वे गवीताः प्रणयन्ति च ।   
बाधकाः साधकायन्ते कौलिकानां कुलेश्वरि ॥ ६१ ॥  
निर्गुणाः सगुणायन्ते अकुलं सुकुलायते ।   
अधर्माश्चापि धर्मन्ति कौलिकानां कुलेश्वरि ॥ ६२ ॥  
मृत्युर्वैद्यायते देवि साक्षात् स्वर्गायते गृहम् ।   
पुण्यायन्तेऽङ्गनासङ्गाः कौलिकानां कुलेश्वरि ॥ ६३ ॥  
बहुनात्र किमुक्तेन कुलयोगीश्वराः प्रिये ।   
सदा सङ्कल्पसिद्धाः स्युर्नात्र कार्या विचारणा ॥ ६४ ॥  
येन केनापि वेशेन येन केनाप्यलक्षितः ।   
यत्र कुत्राश्रमे तिष्ठेत् कुलयोगी कुलेश्वरि ॥ ६५ ॥  
योगिनो विविधैर्वेशैर्नराणां हितकारिणः ।   
भ्रमन्ति पृथिवीमेतामविज्ञातस्वरूपिणः ॥ ६६ ॥  
सकृन्नैवात्मविज्ञानं क्षपयन्ति कुलेश्वरि ।   
उन्मत्तमूकजडवन्निवसेल्लोकमध्यतः ॥ ६७ ॥  
अलक्ष्यो हि यथा लोके व्योम्नि चन्द्रार्कयोगतः ।   
नक्षत्राणां ग्रहाणाञ्च तथा वृत्तन्तु योगिनाम् ॥ ६८ ॥  
आकाशे पक्षिणां देवि जलेऽपि जलचारिणाम् ।   
यथा गतिर्न दृश्येत तथा वृत्तं हि योगिनाम् ॥ ६९ ॥  
असन्त इव भाषन्ते चरन्त्यज्ञा इव प्रिये ।   
पामरा इव दृश्यन्ते कुलयोग विशारदाः ॥ ७० ॥  
जना यथावमन्यन्ते गच्छेयुर्नैव सङ्गतिम् ।   
न किञ्चिदपि भाषन्ते तथा योगी प्रवर्त्तते ॥ ७१ ॥  
मुक्तोऽपि बालवत् क्रीडेत् कुलेशो जडवच्चरेत् ।   
वदेदुन्मत्तवद्विद्वान् कुलयोगी महेश्वरि ॥ ७२ ॥  
यथा हसति लोकोऽयं जुगुप्सति च कुत्सति ।   
विलोक्य दूरतो याति तथा योगी प्रवर्त्तते ॥ ७३ ॥  
क्वचिच्छिष्टः क्वचिद्भ्रष्टः क्वचिद् भूतपिशाचवत् ।   
नानावेशधरो योगी विचरेज्जगतीतले ॥ ७४ ॥  
योगी लोकोपकाराय भोगान् भुङ्क्ते न काङ्ङ्क्षया ।   
अनुगृह्णन् जनान् सर्वान् क्रीडेच्च पृथिवीतले ॥ ७५ ॥  
सर्वशोषी यथा सूर्यः सवभोगी यथाऽनलः ।   
योगी भुक्त्वाखिलान् भोगान् तथा पापैर्न लिप्यते ॥ ७६ ॥  
सर्वस्पर्शी यथा वायुर्यथाकाशश्च सर्वगः ।   
सर्वे यथा नदीस्नातास्तथा योगी सदा शुचिः ॥ ७७ ॥  
यथा ग्रामगतं तोयं नदीयुक्तं भवेच्छुचि ।   
तथा म्लेच्छगृहान्नादि योगिहस्तापीतं शुचि ॥ ७८ ॥  
यथाऽऽचरन्ति देवेशि कुलज्ञानविशारदाः ।   
तदेव विदुषां मान्यमात्मनो हितकाङ्क्षिणाम् ॥ ७९ ॥  
यस्मिंश्चरन्ति योगीशाः सा मार्गः परमो मतः ।   
यस्यामुदेति सूर्यो हि पूर्वाशा सा निगद्यते ॥ ८० ॥  
यत्र यत्र गजो याति तत्र मार्गो यथा भवेत् ।   
कुलयोगी वरेद् यत्र स स मार्गः कुलेश्वरि ॥ ८१ ॥  
नदीं वक्रामृजुं कर्त्तुं निरोद्धुं तत्प्रवाहकम् ।   
स्वेच्छाविहारिणं शान्तं को वा वारयितुं क्षमः ॥ ८२ ॥  
यद्वन्मन्त्रबलोपेतः क्रीडनीयैर्न दृश्यते ।   
तद्वन्न दृश्यते ज्ञानी क्रीडन्निन्द्रियपन्नगैः ॥ ८३ ॥  
निवृत्तदुःखसन्तुष्टा निर्द्वन्द्वा गतमत्सराः ।   
कुलज्ञानरताः शान्तास्त्वद्भक्तास्ते च कौलिकाः ॥ ८४ ॥  
अमदक्रोधदम्भाशाहङ्काराः सत्यवादिनः ।   
कौलिकेन्द्रा ह्यचपला ये नेन्द्रियवशानुगाः ॥ ८५ ॥  
कीर्त्त्यमाने कुले येषां रोमाञ्चो गद्गदस्वरः ।   
आनन्दाश्रु पतेद्देवि कथिताः कौलिकोत्तमाः ॥ ८६ ॥  
सर्वधर्माधिको लोके कुलधर्मः शिवोदितः ।   
इति ते निश्चितधियः प्रोक्तास्ते कौलिकोत्तमाः ॥ ८७ ॥  
यो भवेत् कुलतत्त्वज्ञः कुलशास्त्रविशारदः ।   
कुलार्चनरतः स स्यात् कौलिको नापरः प्रिये ॥ ८८ ॥  
कुलभक्तान् कुलज्ञानान् कुलाचारकुलव्रतान् ।   
प्रीतो भवति यो दृष्ट्वा कौलिकः स च मे प्रियः ॥ ८९ ॥  
तत्त्वत्रयश्रीचरणमूलमन्त्रार्थतत्त्ववित् ।   
देवतागुरुभक्ताश्च कौलिकः स्याच्च दीक्षया ॥ ९० ॥  
दुर्लभं सर्वलोकेषु कुलाचार्यस्य दर्शनम् ।   
सुपाकेनैव पुण्यानां लभ्यते नान्यथा प्रिये ॥ ९१ ॥  
संस्मृतः कीत्तीतो दृष्टो वन्दिनो भाषितोऽपि वा ।   
पुनाति कुलधमीष्ठश्चाण्डालोऽपि यदृच्छया ॥ ९२ ॥  
सर्वज्ञो वापि मूर्खो वाप्युत्तमो वाऽधमोऽपि वा ।   
यत्र देवि कुलज्ञानी तत्राहञ्च त्वया सह ॥ ९३ ॥  
नाहं वसामि कैलासे न मेरौ न च मन्दिरे ।   
कुलज्ञा यत्र तिष्ठन्ति तत्र तिष्ठामि भामिनि ॥ ९४ ॥  
सुदूरमपि गन्तव्यं यत्र माहेश्वरो जनः ।   
द्रष्टव्यञ्च प्रयत्नेन तत्र सन्निहितो ह्यहम् ॥ ९५ ॥  
अतिदूरस्थितो वापि द्रष्टव्यः कुलदेशिकः ।   
समीपे वर्त्तमानोऽपि न द्रष्टव्यः पशुः प्रिये ॥ ९६ ॥  
कुलज्ञानी वसेद् यत्र स देशः पुण्यभाक् ततः ।   
दर्शनादर्चनात्तस्य त्रिसप्तकुलमुद्धरेत् ॥ ९७ ॥  
कुलज्ञानिनमालोक्य स्वसन्तानगृहे स्थितम् ।   
शंसन्ति पितरस्तस्य यास्यामः परमां गतिम् ॥ ९८ ॥  
समाश्वसन्ति पितरः सुवृष्टिमिव कर्षकाः ।   
योऽस्मत्कुलेषु पुत्रो वा पौत्रो वा कौलिको भवेत् ॥ ९९ ॥  
स धन्यः खलु लोकेऽस्मिन् पुरुषः क्षीणकल्मषः ।   
यत्समीपं समायान्ति कुलाचार्या मुदा प्रिये ॥ १०० ॥  
कौलिकेन्द्रे समायाते कौलिकावसथं प्रति ।   
समायान्ति मुदा देवि योगिन्यो योगिभिः सह ॥ १०१ ॥  
प्रविश्य कुलयोगीन्द्रं भणन्ते पितृदेवताः ।   
तस्मात् सम्पूजयेद्भक्त्या कुलज्ञानपरायणान् ॥ १०२ ॥  
अभ्यर्चयित्वा त्वां देवि त्वद्भक्तान्नार्चयन्ति ये ।   
पापिष्ठास्त्वत्प्रसादस्य भाजनं न भवन्ति ते ॥ १०३ ॥  
नैवेद्यं पुरतो न्यस्तं दर्शनात् स्वीकृतं त्वया ।   
रसान् भक्तस्य जिह्वाग्रादश्नामि कमलेक्षणे ॥ १०४ ॥  
त्वद्भक्तपूजनाद्देवि पूजितोऽहं न संशयः ।   
तस्मान्मम प्रियाकाङ्क्षी त्वद्भक्तानेव पूजयेत् ॥ १०५ ॥  
यत् कृतं कुलनिष्ठानां तद्देवानां कृतं भवेत् ।   
सुराः कुलप्रियाः सर्वे तस्मात् कौलिकमर्चयेत् ॥ १०६ ॥  
न तुष्याम्यहमन्यत्र तथा भक्त्या सुपूजितः ।   
कौलिकेन्द्रेऽचीते सम्यक् यथा तुष्यामि पार्वति ॥ १०७ ॥  
यत् फलं कौलिकेन्द्राणां पूजया लभते प्रिये ।   
तत् फलं नाप्नुयात्तीर्थतपोदानमखव्रतैः ॥ १०८ ॥  
दत्तमिष्टं हुतं तप्तं पूजितं जप्तमम्बिके ।   
कौलिकस्य भवेद्वयर्थं कुलज्ञं योऽवमानयेत् ॥ १०९ ॥  
श्मशानं तद् गृहं देवि स पापी श्वपचाधमः ।   
यः प्रविश्य कुलं धर्म कुलाचारं न वेत्ति चेत् ॥ ११० ॥  
कुलनिष्ठान् परित्यज्य यच्चान्यस्मै प्रदीयते ।   
तद्दानं निष्फलं देवि दाता च नरकं व्रजेत् ॥ १११ ॥  
भिन्नभाण्डे जलं यद्वत् शिलायामुप्तबीजवत् ।   
भस्मनीव हुतं हव्यं तद्वद्दानमकौलिके ॥ ११२ ॥  
यथाशक्त्या तु यत् किञ्चिद् यो दद्यात् कुलयोगिने ।  
विशेषतिथिषु प्रीत्या तत्फलं नैव वर्ण्यते ॥ ११३ ॥  
यो देवि स्वयमाहूय कुलज्ञानान् शुभे दिने ।   
अभ्यर्च्य देवताबुद्ध्या गन्धपुष्पाक्षतादिभिः ॥ ११४ ॥  
मादिभिः पञ्चमुद्राभिः सद्भक्त्या परितोषयेत् ।   
तेषु तुष्टेष्वहं तुष्टस्तुष्टाः स्युः सर्वदेवताः ॥ ११५ ॥  
भगिनीं वा सुतां भार्यां यो दद्यात् कुलयोगिने ।   
मधुमत्ताय देवेशि तस्य पुण्यं न गण्यते ॥ ११६ ॥  
अनिखातविनिक्षिप्तमप्रयत्नेन वद्धीतम् ।   
परलोकस्य पाथेयं वीरचक्रेऽपीतं मधु ॥ ११७ ॥  
पापाचारसमायुक्तं सर्वलोकबहिष्कृतम् ।   
जायते हि कुलद्रव्यं कुलयोगीश्वरापीतम् ॥ ११८ ॥  
यस्मिन् देशे वसेत् वीरः कुलपूजारतः प्रिये ।   
सोऽपि देशो भवेत् पूतः किं पुनस्तत्पुरस्थिताः ॥ ११९ ॥  
कौलिकेन्द्रे सकृद्भुक्ते पुण्यं कोटिगुणं भवेत् ।   
किं पुनर्बहुभिर्भुक्तैस्तत् पुण्यं नैव गण्यते ॥ १२० ॥  
तस्मात् सर्वप्रयत्नेन सर्वावस्थासु सर्वदा ।   
कुलधर्मरतो भूयात् कुलज्ञानिनमर्चयेत् ॥ १२१ ॥  
ज्ञानिनोऽज्ञानिनो वापि यावत् देहस्य धारणा ।   
तावद्वर्णाश्रमाचारः कर्त्तव्यः कर्ममुक्तये ॥ १२२ ॥  
कर्मणोन्मूलितेऽज्ञाने ज्ञानेन शिवतां व्रजेत् ।   
शिवे तेनैव मुक्तिः स्यादतः कर्म समाचरेत् ॥ १२३ ॥  
कुर्यादनिन्द्यकर्माणि नित्यकर्माणि वा चरेत् ।   
कर्ममुक्तः सुखाकाङ्क्षी कर्मनिष्ठः सुखं व्रजेत् ॥ १२४ ॥  
सर्वकर्माणि सन्त्यक्तुं न शक्यं देहधारिणा ।   
त्यजेत् कर्मफलं यो वा स त्यागीत्यभिधीयते ॥ १२५ ॥  
स्वकार्येषु प्रवर्त्तन्ते करणानीति चिन्तयेत् ।   
अहम्भावमपास्यैव यः कुर्यात् स न लिप्यते ॥ १२६ ॥  
क्रियमाणानि कर्माणि ज्ञानप्राप्तेरनन्तरम् ।   
न च स्पृशन्ति तत्त्वज्ञं जलं पद्मदलं यथा ॥ १२७ ॥  
तन्निष्ठस्य च कर्माणि पुण्यापुण्यानि सङ्क्षयम् ।   
प्रयान्ति नैव लिप्यन्ते क्रियमाणानि वा पुनः ॥ १२८ ॥  
उत्पन्नसहजानन्दतत्त्वज्ञानरतः प्रिये ।   
सन्त्यक्तसर्वसङ्कल्पः स विद्वान् कर्म सन्त्यजेत् ॥ १२९ ॥  
वृथैव यैः परित्यक्तं कर्मकाण्डमपण्डितैः ।   
पाषण्डाः पण्डितम्मन्यास्ते यान्ति नरकं प्रिये ॥ १३० ॥  
फलं प्राप्य यथा वृक्षः पुष्पं त्यजति निस्पृहः ।   
तत्त्वं प्राप्य तथा योगी त्यजेत् कर्मपरिग्रहम् ॥ १३१ ॥  
अश्वमेधायुतेनापि ब्रह्महत्यायुतेन च ।   
पुण्यपापैर्न लिप्यन्ते येषां ब्रह्म हृदि स्थितम् ॥ १३२ ॥  
पृथिव्यां यानि कर्माणि जिह्वोपस्थनिमित्ततः ।   
जिह्वोपस्थपरित्यागी कर्मणा किं करिष्यति ॥ १३३ ॥  
इति ते कथितं किञ्चित् योगं योगीशलक्षणम् ।   
समासेन कुलेशानि किं भूयः श्रोतुमिच्छसि ॥ १३४ ॥  
॥ इति श्रीकुलार्णवे निर्वाणमोक्षद्वारे महारहस्ये सर्वागमोत्तमोत्तमे   
सपादलक्षग्रन्थे पञ्चमखण्डे ऊर्ध्वाम्नायतन्त्रे   
योगसंस्थापनकथनं नाम नवमोल्लासः ॥ ९ ॥  
    
    
    
    