+++
title = "१७"

+++
अथ सप्तदशोल्लासः   
    
श्री देव्युवाच  
कुलेश श्रोतुमिच्छामि गुरुनामादिवासनाम् ।  
तत्त्वं कुलपदार्थानां वद मे परमेश्वर ॥ १ ॥  
ईश्वर उवाच  
शृणु देवि प्रवक्ष्यामि यन्मां त्वं परिपृच्छसि ।  
तस्य श्रवणमात्रेण कुलज्ञानं प्रकाशते ॥ २ ॥  
नमस्ते नाथ भगवन् शिवाय गुरुरूपिणे ।  
विद्यावतारसंसिद्ध्यै स्वीकृतानेकविग्रह ॥ ३ ॥  
नारायणस्वरूपाय परमात्मस्वरूपिणे ।  
सर्वाज्ञानतमोभेदभानवे चैतन्याय च ॥ ४ ॥  
सर्वज्ञाय दयाकॢप्तविग्रहाय शिवात्मने ।  
परत्रेह च भक्तानां भव्यानां भावदायिने ॥ ५ ॥  
पुरस्तात् पार्श्वयोः पृष्ठे नमः कुर्यामुपर्यधः ।  
सदा सच्चित्तरूपेण विधेहि तव दासताम् ॥ ६ ॥  
गुशब्दस्त्वन्धकारः स्यात् रुशब्दस्तन्निरोधकः ।  
अन्धकारनिरोधत्वात् गुरुरित्यभिधीयते ॥ ७ ॥  
गकारः सिद्धदः प्रोक्तो रेफः पापस्य दाहकः ।  
उकारो विष्णुरित्युक्तस्त्रितयात्मा गुरुः परः ॥ ८ ॥  
गकारो ज्ञानसम्पत्ती रेफस्तत्र प्रकाशकः ।  
उकारः शिवतादात्म्यं गुरुरित्यभिधीयते ॥ ९ ॥  
गुह्यागमात्मतत्त्वान्धनद्धानां बोधनादपि ।  
रुद्रादिदेवरूपत्वाद् गुरुरित्यभिधीयते ॥ १० ॥  
स्वयमाचरते शिष्यानाचारे स्थापयत्यपि ।  
आचिनोतीह शास्त्रार्थानाचार्यस्तेन कथ्यते ॥ ११ ॥  
चराचरसमासन्नमध्यापयति यः स्वयम् ।  
यमादियोगसिद्धत्वादाचार्य इति कथ्यते ॥ १२ ॥  
आत्मभावप्रदानात्तु रागद्वेषादिवर्ज्जनात् ।  
ध्यानैकनिष्ठाचित्तत्वादाराध्य इति कथ्यते ॥ १३ ॥  
देवतारूपधारित्वाच्छिष्यानुग्रहकारणात् ।  
करुणामयमूत्तीत्वाद्देशिकः कथितः प्रिये ॥ १४ ॥  
स्वान्तःशान्तिसमुन्मीलत्परतत्त्वार्थचिन्तनात् ।  
मिथ्याज्ञानविहीनत्वात् स्वामीति कथितः प्रिये ॥ १५ ॥  
मनोदोषादिदूरत्वाद्धेतुवादादिवर्ज्जनात् ।  
श्वादिप्राणिषु सादृश्याद् रम्यत्वाच्च महेश्वरः ॥ १६ ॥  
श्रीमोक्षज्ञानदातृत्वान्नादब्रह्मात्मबोधनात् ।  
स्थगिताज्ञानचिह्नत्वात् श्रीनाथः कथितः प्रिये ॥ १७ ॥  
देशकालाविरोधेन वर्त्तमानात् कुलागमे ।  
वशीकृतजगज्जीवाद्देव इत्यभिधीयते ॥ १८ ॥  
भवपाशप्रशमनात् टङ्कारेन्दुकशेखरात् ।  
रक्षणात् कमनीयत्वात् भट्टारक इतीरितः ॥ १९ ॥  
प्रगुप्तागमवेदान्तरहस्यार्थविभावनात् ।  
भुक्तिमुक्तिप्रदानाच्च प्रभुरित्यभिधीयते ॥ २० ॥  
योनिमुद्रानुसन्धानात् प्रस्फुरन्मन्त्रवैभवात् ।  
गीर्वाणगणपूज्यत्वाद् योगीति कथितः प्रिये ॥ २१ ॥  
सङ्गदुःखपरित्यागात् यत्र कुत्राश्रमाश्रयात् ।  
मिथ आत्मनिबन्धत्वात् संयमीत्यभिधीयते ॥ २२ ॥  
तत्त्वस्वरूपमननात् परिवादादिवजीतात् ।  
स्वीकारात् शुभकार्याणां तपस्वीत्यभिधीयते ॥ २३ ॥  
अक्षरत्वाद्वरेण्यत्वाद्धूतसंसारबन्धनात् ।  
तत्त्वमस्यर्थसिद्धत्वात् अवधूतोऽभिधीयते ॥ २४ ॥  
वीतरागमदक्लेशकोपमात्सर्यमोहतः ।  
रजस्तमोविदूरत्वाद्वीर इत्यभिधीयते ॥ २५ ॥  
कुलं गोत्रं समाख्यातं तच्च शक्तिशिवोद्भवम् ।  
येन मोक्ष इति ज्ञानं कौलिकः सोऽभिधीयते ॥ २६ ॥  
अकुलं शिव इत्युक्तं कुलं शक्तिः प्रकीत्तीता ।  
कुलाकुलानुसन्धानान्निपुणाः कौलिकाः प्रिये ॥ २७ ॥  
सारसङ्ग्रहणाच्चैव धर्ममार्गप्रवर्त्तनात् ।  
करणग्रामनियमात् साधकः सोऽभिधीयते ॥ २८ ॥  
भजनात् परया भक्त्या मनोवाक्कायकर्मभिः ।  
तरत्यखिलदुःखानि तस्माद्भक्त इतीरितः ॥ २९ ॥  
शरीरमर्थं प्राणांश्च सद्गुरुभ्यो निवेद्य यः ।  
गुरुभ्यः शिक्षते योगं शिष्य इत्यभिधीयते ॥ ३० ॥  
योनिमुद्रानुसन्धानात् गिरिजापादसेवनात् ।  
निर्लीनोपाधिविभवाद् योगिनीत्यभिधीयते ॥ ३१ ॥  
शतकोटिमहादिव्ययोगिनीप्रीतिकारणात् ।  
तीव्रमुक्तिप्रदानाच्च शक्तिरित्यभिधीयते ॥ ३२ ॥  
पालनाद्दुरितच्छेदात् कामितार्थस्य वर्द्धनात् ।  
पादुकेति समाख्याता मम तत्त्वं तव प्रिये ॥ ३३ ॥  
जन्मान्तरसहस्रेषु कृतपापप्रणाशनात् ।  
परदेवप्रकाशाच्च जप इत्यभिधीयते ॥ ३४ ॥  
स्तोकस्तोकेन मनसः परमप्रीतिकारणात् ।  
स्तोतृसन्तारणाद्देवि स्तोत्रमित्यभिधीयते ॥ ३५ ॥  
यावदिन्द्रियसन्तापं मनसा सन्नियम्य च ।  
स्वान्तेनाभीष्टदेवस्य चिन्तनं ध्यानमुच्यते ॥ ३६ ॥  
चरितार्थविकाशाच्च रक्षणादपि पार्वति ।  
नरनारीस्वरूपाच्च चरणं कथितं प्रिये ॥ ३७ ॥  
वेदिताऽखिलशास्त्रार्थसद्धर्मार्थनिरूपणात् ।  
दर्शनानां प्रमाणत्वाद्वेद इत्यभिधीयते ॥ ३८ ॥  
पुण्यपापादिकथनाद्राक्षसादिनिवारणात् ।  
नवभक्त्यादिजननात् पुराण इति कथ्यते ॥ ३९ ॥  
शासनादनिशं देवि वर्णाश्रमनिवासिनाम् ।  
तारणात् सर्वपापेभ्यः शास्त्रमित्यभिधीयते ॥ ४० ॥  
स्मरणोत्सुकनिष्ठानां धर्माधर्मनिरूपणात् ।  
तिमिरोत्पाटनाद्देवि स्मृतिरित्यभिधीयते ॥ ४१ ॥  
इष्टधर्मादिकथनात्तिमिराज्ञानभञ्जनात् ।  
हरणात् सर्वदुःखानाम् इतिहास इति स्मृतः ॥ ४२ ॥  
आचारकथनाद्दिव्यगतिप्राप्तिनिदानतः ।  
महात्मतत्त्वकथनादागमः कथितः प्रिये ॥ ४३ ॥  
शाकिनीगणपूज्यत्वात्तारणाद्भववारिधे ।  
परादिशक्तिसान्निध्याच्छाक्त इत्यभिधीयते ॥ ४४ ॥  
कौमारादिनिरोधत्वात् लयजन्मादिभञ्जनात् ।  
अशेषकुलसम्बन्धात् कौल इत्यभिधीयते ॥ ४५ ॥  
पाशच्छेदकराद्देवि रञ्जनात् परतेजसः ।  
यतिभिश्चिन्त्यमानत्वात् परम्पर्यमितीरितम् ॥ ४६ ॥  
संसारसारभूतत्वात् प्रकाशानन्ददानतः ।  
यशः सौभाग्यकरणात् सम्प्रदाय इतीरितः ॥ ४७ ॥  
आदित्वात् सर्वमार्गाणां मनोल्लासप्रवर्द्धनात् ।  
यज्ञादिधर्महेतुत्वादाम्नाय इति कीतीतः ॥ ४८ ॥  
श्रुतानेकमहामन्त्रयन्त्रतन्त्रादिदैवतात् ।  
श्रुतौ यदनविच्छिन्नाच्छ्रौत इत्यभिधीयते ॥ ४९ ॥  
आम्नायतत्त्वरूपत्वाच्चातुर्यार्थनिरूपणात् ।  
रागद्वेषादिशमनादाचार इति कीर्त्त्यते ॥ ५० ॥  
दिव्यभावप्रदानाच्च क्षालनात् कल्मषस्य च ।  
दीक्षेति कथिता सद्भिर्भवबन्धविमोचनात् ॥ ५१ ॥  
अहम्भावहराद्भीतिमथनात् सेचनादपि ।  
कम्पानन्दादिजननादभिषेक इति स्मृतः ॥ ५२ ॥  
उल्बणत्वात् परत्वाच्च देवताप्रीतिदानतः ।  
शक्तिपातनिमित्तादप्युपदेश इति स्मृतः ॥ ५३ ॥  
मननात्तत्त्वरूपस्य देवस्यामिततेजसः ।  
त्रायते सर्वभयतस्तस्मान्मन्त्र इतीरितः ॥ ५४ ॥  
देहमास्थाय भक्तानां वरदानाच्च पार्वति ।  
तापत्रयादिशमनाद्देवता परिकीत्तीता ॥ ५५ ॥  
न्यायोपाजीतवित्तानामङ्गेषु विनिवेशनात् ।  
सर्वरक्षाकराद्देवि न्यास इत्यभिधीयते ॥ ५६ ॥  
मुदं कुर्वन्ति देवानां मनांसि द्रावयन्ति च ।  
तस्मान्मुद्रा इति ख्याता दशीतव्याः कुलेश्वरि ॥ ५७ ॥  
अनन्तफलदानाच्च क्षपिताशेषकल्मषात् ।  
मातृकात्मतया लाभकरणादक्षमालिका ॥ ५८ ॥  
मङ्गलत्वाच्च डाकिन्या योगिनीगणसंश्रयात् ।  
ललितत्वाच्च देवेशि मण्डलं परिकीत्तीतम् ॥ ५९ ॥  
कमलासनरूपत्वाल्लघुतत्त्वादिनाशनात् ।  
शमितापारपापाच्च कलशः परिकीत्तीतः ॥ ६० ॥  
यमभूतादिसर्वेभ्यो भयेभ्योऽपि कुलेश्वरि ।  
त्रायते सततञ्चैव तस्माद् यन्त्रमितीरितम् ॥ ६१ ॥  
आत्मसिद्धिप्रदानाच्च सर्वरोगनिवारणात् ।  
नवसिद्धिप्रदानाच्च आसनं कथितं प्रिये ॥ ६२ ॥  
मायाजालादिशमनान्मोक्षमार्गनिरूपणात् ।  
अष्टदुःखादिविरहान् मद्यमित्यभिधीयते ॥ ६३ ॥  
महादानार्थरूपत्वाद् यागभूम्येककारणात् ।  
मद्भावजननाद्देवि मद्यमित्यभिधीयते ॥ ६४ ॥  
सुमनसः सेवितत्वाद् राज्यदत्वात् सदा प्रिये ।  
सुराकारप्रदानत्वात् सुरेति परिकीत्तीता ॥ ६५ ॥  
अमृतांशुस्वरूपत्वान्मृत्युभीतिनिवारणात् ।  
तत्त्वप्रकाशहेतुत्वादमृतं कथितं प्रिये ॥ ६६ ॥  
पानाङ्गविश्वरूपत्वात्त्रिचतुष्ककलाश्रयात् ।  
पतितत्राणनाद्देवि पात्रमित्यभिधीयते ॥ ६७ ॥  
आशुशुक्षणिरूपत्वाद्धातृदेवप्रियादपि ।  
रक्षणादपि चाधेयस्याधारं तु विदुर्बुधाः ॥ ६८ ॥  
माङ्गल्यजननाद्देवि संविवदानन्ददानतः ।  
सर्वदेवप्रियत्वाच्च माम्स इत्यभिधीयते ॥ ६९ ॥  
पूर्वजन्मानुशमनाज्जन्ममृत्युनिवारणात् ।  
सम्पूर्णफलदानाच्च पूजेति कथिता प्रिये ॥ ७० ॥  
अभीष्टफलदानाच्च चतुर्वर्गफलाश्रयात् ।  
नन्दनात् सर्वदेवानामर्चनं समुदाहृतम् ॥ ७१ ॥  
तत्त्वात्मकस्य देवस्य परिवारवृतस्य च ।  
नवानन्दप्रजननात्तर्पणं समुदाहृतम् ॥ ७२ ॥  
गम्भीरापारदौर्भाग्यक्लेशनाशनकारणात् ।  
धर्मज्ञानप्रदानाच्च गन्ध इत्यभिधीयते ॥ ७३ ॥  
आघ्राणनप्रजननान् मोक्षमार्गप्रदर्शनात् ।  
दग्धदुःखादिदमनादामोद इति कथ्यते ॥ ७४ ॥  
अन्नदानात् कुलेशानि क्षपिताशेषकल्मषात् ।  
तादात्म्यकरणाद्देवि अक्षताः परिकीत्तीताः ॥ ७५ ॥  
पुण्यसंवर्द्धनाच्चापि पापौघपरिहारतः ।  
पुष्कलार्थप्रदानाच्च पुष्पमित्यभिधीयते ॥ ७६ ॥  
धूताशेषमहादोषपूतिगन्धप्रभावतः ।  
परमानन्दजननाद्धूप इत्यभिधीयते ॥ ७७ ॥  
दीर्घाज्ञानमहाध्वान्ताहङ्कारपरिवर्जनात् ।  
परतत्त्वप्रकाशाच्च दीप इत्यभिधीयते ॥ ७८ ॥  
मोहध्वान्तप्रशमनात् क्षयातीविनिवारणात् ।  
दिव्यरूपप्रदानाच्च परतत्त्वप्रकाशनात् ।  
ख्यातो मोक्षो दीप इति मोक्षमार्गैकसाधनः ॥ ७९ ॥  
चतुवीधं कुलेशानि द्रव्यञ्च षड्रसान्वितम् ।  
निवेदनाद्भवेत्तृप्तिर्नैवेद्यं समुदाहृतम् ॥ ८० ॥  
बहुप्रकारविचरद् भूतौघप्रीतिकारणात् ।  
लिप्तपापप्रशमनाद् बलिरित्यभिधीयते ॥ ८१ ॥  
तत्त्वत्रयविशुद्धिः स्यात्त्वत्सेवामात्रतः प्रिये ।  
तत्त्वप्रकाशहेतुत्वात्तत्त्वत्रयमितीरितम् ॥ ८२ ॥  
चतुर्वर्गफलावापात् लुण्ठिताज्ञानबन्धनात् ।  
कल्याणधर्ममूलत्वाच्चलुकं कथितं प्रिये ॥ ८३ ॥  
प्रकाशानन्दजननात् सामरस्यप्रदानतः ।  
दर्शनात् परतत्त्वस्य प्रसाद इति कथ्यते ॥ ८४ ॥  
पाशसञ्छेदनाद्देवि नरकस्य निवारणात् ।  
पाबनात् परमेशानि पानमित्यभिधीयते ॥ ८५ ॥  
कर्मणा मनसा वाचा सर्वावस्थासु सर्वदा ।  
समीपसेवा विधिवत् उपास्तिरिति कथ्यते ॥ ८६ ॥  
पञ्चाङ्गोपासनेनेष्टदेवता प्रीतिदानतः ।  
पुरश्चरति भक्तस्य तत् पुरश्चरणं प्रिये ॥ ८७ ॥  
आवाहनादिकर्माणि षोडश द्वादशावधि ।  
विधिनाचरणं प्रोक्तम् उपहारमिति स्मृतम् ॥ ८८ ॥  
सम्पूज्य सावृतिं देवं षोडशैरुपचारकैः ।  
स्वस्थानप्रेषणं प्रोक्तं मृद्वासनमिति प्रिये ॥ ८९ ॥  
देवं पूजार्थमाह्वानमावाहनमिति स्मृतम् ।  
आसने सन्निवेशः स्यात् स्थापनं कुलनायिके ॥ ९० ॥  
अन्योन्यसम्मुखाकारः सन्निधापनमीरितम् ।  
यत्र कुत्राप्यचलनं सन्निरोधनमीरितम् ॥ ९१ ॥  
देवताङ्गे षडङ्गानां न्यासः स्यात् सकलीकृतिः ।  
आच्छादनं समुद्दिष्टमवगुण्ठनमीरितम् ॥ ९२ ॥  
दर्शनं धेनुमुद्राया अमृतीकरणं प्रिये ।  
क्षमस्वेत्यञ्जलिर्द्देवि परमीकरणं प्रिये ।  
स्वागतं कुशलप्रश्नं निगदेद्देवताग्रतः ॥ ९३ ॥  
पाद्यं श्यामाकदूर्वाब्जविष्णुक्रान्ताभिरुच्यते ।  
जातालवङ्गकक्कोलैरुक्तमाचमनीयकम् ॥ ९४ ॥  
अखिलाघप्रशमनार्द्धनपुत्रविवर्द्धनात् ।  
अनर्घफलदानाच्च अर्घ्यमित्यभिधीयते ॥ ९५ ॥  
सिद्धार्थमक्षतञ्चैव कुशाग्रं तिलमेव च ।  
यवं गन्धः फलं पुष्पमष्टाङ्गार्घ्यं प्रकीत्तीतम् ॥ ९६ ॥  
मध्वाज्यदधिभिः प्रोक्तो मधुपर्कः कुलेश्वरि ।  
देहप्रक्षालनं स्नानं सुगन्धिसलिलैः सह ॥ ९७ ॥  
चन्द्राचन्दनकस्तूरीकालागुरुभिरुच्यते ।  
अष्टाङ्गप्रणिपातन्तु कथितं वन्दनं प्रिये ॥ ९८ ॥  
एतच्चराचरं सर्वं क्षेत्रमित्यभिधीयते ।  
तत् क्षेत्रं पालितं येन क्षेत्रपालः स उच्यते ॥ ९९ ॥  
इति ते कथिता किञ्चिद् गुरुनामादिवासना ।  
समासेन महेशानि यो जानाति स पूजकः ॥ १०० ॥  
रहस्यातिरहस्यानां रहस्योऽयं महेश्वरि ।  
ऊर्ध्वाम्नायोऽयमाख्यातः समासेन सविस्तरात् ॥ १०१ ॥  
कुलार्णवमिदं शास्त्रं योगिनीनां हृदि स्थितम् ।  
प्रकाशितं मया चाद्य गोपनीयं प्रयत्नतः ॥ १०२ ॥  
पुस्तकञ्च महेशानि पशुगेहे न निक्षिपेत् ।  
न दद्यात् पशुहस्ते च न पठेत् पशुसन्निधौ ।  
न पठेदासवोल्लासं ग्रन्थं भूमौ न निक्षिपेत् ॥ १०३ ॥  
नित्यं सम्पूजयेद्भक्त्या जानीयाद् गुरुवक्त्रतः ।  
नापुत्राय प्रवक्तव्यं नाशिष्याय कदाचन ॥ १०४ ॥  
स्नेहाल्लोभाद्भयादुक्त्वा सोऽचिरान्नश्यति ध्रुवम् ।  
देवि यद्विद्यते प्राज्ञे तत्तत् किञ्चिन्मयोदितम् ॥ १०५ ॥  
साधकानां हितार्थाय भुक्तिमुक्तिफलेषिणाम् ।  
यश्चोर्ध्वाम्नायमाहात्म्यं पठेत् श्रीचक्रसन्निधौ ॥ १०६ ॥  
भक्त्या परमया देवि यः शृणोति स कौलिकः ।  
व्रतं स्नानं तपस्तीर्थं यज्ञदेवार्चनादिषु ॥ १०७ ॥  
तत् फलं कोटिगुणितं लभते नात्र संशयः ।  
त्वत्सन्निधौ सन्निवसेन्नात्र कार्या विचारणा ॥ १०८ ॥  
॥ इति श्रीकुलार्णवे निर्वाणमोक्षद्वारे महारहस्ये सर्वागमोत्तमोत्तमे   
सपादलक्षग्रन्थे पञ्चमखण्डे ऊर्ध्वाम्नायतन्त्रे   
काम्यकर्मकथनं नाम सप्तदशोल्लासः ॥ १७ ॥  
    
    