+++
title = "०८"

+++
अथाष्टमोल्लासः   
    
    
श्रीदेव्युवाच  
कुलेश श्रोतुमिच्छामि करुणामृतवारिधे ।   
उल्लासभेदं देवेश द्रव्यपात्रादिसङ्गमम् ॥ १ ॥  
रत्युद्वासनकालञ्च श्रीचक्रस्थितिमेव च ।   
चेष्टां कौलिकशक्तीनां वद मे परमेश्वर ॥ २ ॥  
ईश्वर उवाच   
शृणु देवि प्रवक्ष्यामि यन्मां त्वं परिपृच्छसि ।   
तस्य श्रवणमात्रेण जायते दिव्यभावना ॥ ३ ॥  
आरम्भस्तरुणश्चैव यौवनं प्रौढमेव च ।   
तदन्तश्चोन्मनाश्चैव ततोल्लासश्च सप्तमः ॥ ४ ॥  
तत्त्वत्रयं स्यादारम्भः कथितः कुलनायिके ।   
कथितस्तरुणोल्लासस्तरुणं सुखमम्बिके ॥ ५ ॥  
यौवनं मनसः सम्यगुल्लासः सुस्थितिः प्रिये ।   
स्खलनं दृङ्मनोवाचां प्रौढमित्यभिधीयते ॥ ६ ॥  
समुल्लासपरे चक्रे य इच्छेत् पात्रमेलनम् ।   
अर्वाक् प्रौढसमुल्लासं नैव कुर्यात् कदाचन ।   
यथाधिकारं तत्रापि कर्त्तव्यं पात्रमेलनम् ॥ ७ ॥  
अदीक्षितैरनाचारैरतन्त्रज्ञदैवतैः ।   
दूषकैः समयभ्रष्टैर्न कुर्याद् द्रव्यसङ्गतिम् ॥ ८ ॥  
अभिज्ञं मन्यमानैश्च प्रपञ्चव्रतधारिभिः ।   
पशुभिः क्षुद्रकर्मस्थैर्न कुर्याद् द्रव्यसङ्गतिम् ॥ ९ ॥  
स्त्रीद्विष्टैर्गुरुभिः शप्तैर्भक्तिहीनैर्दुरात्मभिः ।   
कुलोपदेशहीनैश्च न कुर्याद् द्रव्यसङ्गतिम् ॥ १० ॥  
पदवाक्यप्रमाणज्ञाः श्रुतिस्मृत्यर्थवेदिनः ।   
कुलधर्मानभिज्ञाश्चेत्तत्सङ्गं परिवर्जयेत् ॥ ११ ॥  
सत्कुले च प्रसूता वा वृद्धाश्चाचारवत्तीनः ।   
त्वत्पूजाविमुखाः स्युश्चेत्तत्संसर्गं परित्यजेत् ॥ १२ ॥  
स्त्रीपुत्रमित्रबन्धूनां स्निग्धानामपि पार्वति ।   
कुलाचारानभिज्ञानां सङ्गतिं वर्जयेत्प्रिये ॥ १३ ॥  
अदृष्टपौरुषाणाञ्च देशान्तरनिवासिनाम् ।   
विना सङ्केतयोगेन न कुर्याद् द्रव्यसङ्गतिम् ॥ १४ ॥  
एकपात्रं न कुर्वीत यदि साक्षात् कुलेश्वरः ।   
मन्त्राः पराङ्मुखा यान्ति विघ्नश्चैव पदे पदे ॥ १५ ॥  
स्वपात्रस्थितहेतुञ्च न दद्याद्भैरवाय च ।   
यदि दद्यात्कुलेशानि देवताशापमाप्नुयात् ॥ १६ ॥  
आसनं भोजनं पात्रमम्बरं शयनादिकम् ।   
अनभिज्ञैरनर्हैश्च सङ्गमं नैव कारयेत् ॥ १७ ॥  
स्रोतोभेदेन वा कुर्यात्कौलिकः पात्रमेलनम् ।   
पूर्वदक्षिणयोरैक्यमुदक्पश्चिमयोस्तथा ॥ १८ ॥  
तस्मिन् क्रमार्चनपरैर्वीरैः स्वसदृशैरपि ।   
कामिनीभिश्च तत्कुर्यात् स्रोतसाञ्च चतुष्टये ॥ १९ ॥  
योगिभिर्योगिनीभिश्च प्रदत्तं पूर्णपात्रकम् ।   
स्वमातृपादुकामूलमन्त्रजप्तं पिबेत्प्रिये ॥ २० ॥  
क्वचित् यदृच्छया प्राप्तमलिपात्रन्तु भक्तितः ।   
आदाय पूर्ववज्जप्त्वा पिबेद्देवि गुरुं स्मरन् ॥ २१ ॥  
गुरुशक्तिसुतानाञ्च गुरुज्येष्ठकनिष्ठयोः ।   
स्वज्येष्ठस्यापि चोच्छिष्टं खादेन्नान्यस्य पार्वति ॥ २२ ॥  
शक्त्युच्छिष्टं पिबेद् द्रव्यं वीरोच्छिष्टञ्च चर्वणम् ।   
आत्मोच्छिष्टं न दातव्यं परकीयं न भक्षयेत् ॥ २३ ॥  
उच्छिष्टं भक्षयेत् स्त्रीणां ताभ्यो नोच्छिष्टमर्पयेत् ।   
चक्रमध्येऽपि देवेशि अन्यथा पतनं भवेत् ॥ २४ ॥  
कनिष्ठानां स्वशिष्याणां दद्यादुच्छिष्टमम्बिके ।   
दद्यात् स्नेहेन योऽन्येभ्यः स भवेदापदाम्पदम् ॥ २५ ॥  
आसवोच्छिष्टपात्रन्तु यो वा गृह्णति मोहतः ।   
स्नेहाल्लोभात् भयाद्वापि देवताशापमाप्नुयात् ॥ २६ ॥  
प्रौढोल्लासे कुलेशानि कुर्याद्बलिविसर्जनम् ।   
पूजागृहाद्बहिः कुर्यात्त्रिकोणे तु गृहान्तरे ॥ २७ ॥  
गन्धपुष्पाक्षतैः पूज्य ध्यायेदुच्छिष्टभैरवम् ।   
गदात्रिशूलडमरुपात्रहस्तं त्रिलोचनम् ।   
कृष्णाभं भैरवं ध्यायेत् सर्वविघ्ननिवारणम् ॥ २८ ॥  
तारत्रयं समुच्चार्यं पश्चादुच्छिष्टभैरवम् ।   
एहियुग्मं बलिं गृह्णयुग्मं फट् च द्विठान्तकः ॥ २९ ॥  
बल्युद्वासनमन्त्रोऽयं द्वाविंशतिभिरक्षरैः ।   
शान्तिस्तवं पठेत्पश्चात्तर्पयेदलिबिन्दुभिः ॥ ३० ॥  
	यजन्ति देव्यो हरपादपङ्कजम्   
		प्रसन्नधामामृतमोक्षदायकम् ।   
	अनन्तसिद्धान्तमयप्रबोधकं   
		नमामि चाष्टाष्टकयोगिनीगणम् ॥ ३१ ॥  
योगिनीचक्रमध्यस्थं मातृमण्डलवेष्टितम् ।   
नमामि शिरसा नाथं भैरवं भैरवीप्रियम् ॥ ३२ ॥  
अनादिघोरसंसारध्वान्तैकध्वंसकारिणे ।   
नमः श्रीनाथवैद्याय कुलौषधिविधायिने ॥ ३३ ॥  
आपदो दुरितं रोगाः समयाचारलङ्घनात् ।   
ये ते सर्वे व्यपोहन्तु दिव्यचक्रस्य मेलनात् ॥ ३४ ॥  
आयुरारोग्यमैश्वर्यं कीत्तीर्लाभः सुखं जयः ।   
कान्तिर्मनोहरा चास्तु पान्तु सर्वाश्च देवताः ॥ ३५ ॥  
	सम्पूजकानां प्रतिपालकानां   
		यतीन्द्रयोगीन्द्रतपोधनानाम् ।   
	देशस्य राष्ट्रस्य कुलस्य राज्ञः   
		करोतु शान्ति भगवान् कुलेशः ॥ ३६ ॥  
	नन्दन्तु साधककुलाद्वयदर्शका ये   
		सिंहासनाद्युषितशाक्तमहान्वया ये ।   
	नन्दन्तु सर्वकुलकौलरताः परे ये   
		चान्ये विशेषपदभेदकशाम्भवा ये ॥ ३७ ॥  
	नन्दन्तु सिद्धगुरवस्तदनुक्रमज्ञा   
		ज्येष्ठान्वया समयिनो वटुकाः कुमार्यः ।   
	ये योगिनीप्रवरवीरकुले प्रसूता   
		नन्दन्तु भूमिपतिगोद्विजसाधुलोकाः ॥ ३८ ॥  
	नन्दन्तु नीतिनिपुणा निरवद्यनिष्टा   
		निर्मत्सरा निरुपमा निरुपद्रवाश्च ।   
	नित्यं निरञ्जनरता गुरवो निरीहाः   
		शान्ताश्च शान्तमनसो हृतशोकशङ्काः ॥ ३९ ॥  
	नन्दन्तु योगनिरताः कुलयोगयुक्ता   
		ह्याचार्यसामयिकसाधकपुत्रकाश्च ।   
	गावो द्विजा युवतयो यतयः कुमार्यो   
		धर्मे चरन्तु निरता गुरुभक्तलोकाः ॥ ४० ॥  
	नन्दन्तु साधककुला ह्यलमात्मनिष्ठाः   
		शापाः पतन्तु समयद्विषि योगिनीनाम् ।   
	सा शाम्भवी स्फुरतु कापिं समाप्यवस्था   
		यस्यां गुरोश्चरणपङ्कजमेव सत्यम् ॥ ४१ ॥  
याश्चक्रक्रमभूमिकावसतयो नाडीषु याः संस्थिता याः   
कायोद्गतरोमकूपनिलया याः संस्थिता धातुषु ।   
उच्छ्वासोमीमरुत्तरङ्गनिलया निश्वासवासाश्च या-  
स्ता देव्यो रिपुपक्षभक्षणरता नन्दन्तु कौलाचीताः ॥ ४२ ॥  
या देव्यः कुलसम्भवाः क्षितिगता या देवतास्तोयगा   
या नित्यं प्रथितप्रभाः शिखिगता या मातरिश्वालयाः ।   
या व्योमाहितमण्डलामृतमया याः सर्वगाः सर्वदा-  
स्ताः सर्वाः कुलमार्गपालनपराः शान्ति प्रयच्छन्तु मे ॥४३ ॥  
ऊर्ध्वे ब्रह्माण्डतो वा दिवि गगनतले भूतले वा तले वा   
पाताले वानले वा सलिलपवनयोर्यत्र कुत्र स्थिता वा ।   
क्षेत्रे पीठोपपीठादिषु च कृतपदा धूपदीपादिकेन   
प्रीता देव्यः सदा नः शुभबलिविधिना पान्तु वीरेन्द्रवन्द्याः ॥४४  
ब्रह्मा श्रीः शेषदुर्गागुहवटुकगणा भैरवाः क्षेत्रपाद्या   
वेतालादित्यरुद्रग्रहवसुमनुसिद्धाप्सरोगुह्यकाद्याः ।   
भूता गन्धर्वविद्याधरऋषिपितृयक्षासुराः किन्नराद्या   
योगीशाश्चारणाः किम्पुरुषमुनिवराश्चक्रगाः पान्तु सर्वे ॥४५।  
देहस्थाखिलदेवता गजमुखाः क्षेत्राधिपा भैरवा   
योगिन्यो वटुकाश्च यक्षपितरो भूताः पिशाचा ग्रहाः ।   
अन्ये भूचरखेचरा दिशिचरा वेतालकाश्चेटका-  
स्तृप्यन्तां कुलपुत्रकस्य पिबतः पानं सदीपञ्चरुम् ॥ ४६ ॥  
सत्यञ्चेद् गुरुवाक्यमेव पितरो देवाश्च चेद् योगिनी   
प्रीता चेत् परदेवता यदि भवेद्वेदाः प्रमाणं हि चेत् ।   
शाक्तेयं यदि दर्शनं भवति चेदाज्ञाप्यमोघापि चेत्   
सत्यञ्चापि च कौलधर्मपरमं स्यान्मे जयः सर्वदा ॥ ४७ ॥  
नन्दन्तु साधकाः सर्वे नश्यन्तु कुलदूषकाः ।   
अन्तःस्था शाम्भवी मेऽस्तु प्रसन्नोऽस्तु गुरुः सदा ॥ ४८ ॥  
यद्येषा भैरवी देवी यदि भैरवशासनम् ।   
यद्येष कुलधर्मः स्यात्तदा नश्यन्तु दूषकाः ॥ ४९ ॥  
यासामाज्ञाप्रभावेण स्थापितं भुवनत्रयम् ।   
नमस्ताभ्यः समस्ताभ्यो योगिनीभ्यो निरन्तरम् ॥ ५० ॥  
पिबन्तु मातरः सर्वाः पिबन्तु कुलसत्तमाः ।   
पिबन्तु भैरवाः सर्वे मम देहे व्यवस्थिताः ॥ ५१ ॥  
तृप्यन्तु मातरः सर्वाः समुद्राः सगणाधिपाः ।   
योगिन्यः क्षेत्रपालाश्च मम देहे व्यवस्थिताः ॥ ५२ ॥  
शिवाद्यवनिपर्यन्तं ब्रह्मादिस्तम्बसंयुतम् ।   
कालाग्न्यादिशिवान्तञ्च जगद् यज्ञेन तृप्यतु ॥ ५३ ॥  
द्वारस्था मणिमण्डपस्य परितः श्रीनन्दने कानने   
शून्यागारविहारकन्दरमठे व्योम्नि श्मशाने स्थिताः ।   
कूपस्थानगताश्चतुष्पथगताः सन्देशसंस्थाश्च ये   
पङ्कार्थावहकेतुमानकुसुमात् गृह्णन्तु ते पान्तु च ॥ ५४ ॥  
पठित्वाभ्यर्चनापात्रं समुद्धृत्य गुरुः प्रिये ।   
ततो दद्यात् स्वशिष्याय प्रसादं कुलनायिके ॥ ५५ ॥  
स्वाभीष्टचेष्टाचरणं प्रौढान्तः परिकीत्तीतः ।   
प्रौढान्तोल्लासिताद्देवि मुदिते योगिमण्डले ।   
योगिनीमण्डले चैव क्रमादानन्दमुच्यते ॥ ५६ ॥  
तदारूढेषु वीरेषु कार्याकार्यं न विद्यते ।   
इच्छैव शास्त्रसम्पत्तिरित्याज्ञा परमेश्वरि ॥ ५७ ॥  
तत्र यद् यत् कृतं कर्म शुभं वा यदि वाऽशुभम् ।   
तत्सर्वं देवताप्रीत्यै जायते सुरसुन्दरि ॥ ५८ ॥  
जल्पो जपफलं तन्द्रा समाधिरभिजायते ।   
विक्रिया पूजनं देवि उदितं भैरवीबलिः ॥ ५९ ॥  
मुक्तिः स्याच्छक्तिसंयोगः स्तोत्रं तत्कालभाषितम् ।   
न्यासोऽवयवसंस्पर्शो भोजनं हवनक्रिया ॥ ६० ॥  
वीक्षणं ध्यानमीशानि शयनं वन्दनं भवेत् ।   
तदुल्लासे कृता नाना या चेष्टा सा च सत्क्रिया ।   
कार्याकार्यविचारन्तु यः करोति स पातकी ॥ ६१ ॥  
एतच्चक्रगता वीरा विज्ञेयाः परयोगिनः ।   
येनाप्नुवन्ति मनुजाः साक्षाद्भैरवरूपताम् ॥ ६२ ॥  
सम्मोदः परमानन्दः पतनं ज्ञानवर्द्धनम् ।   
वेणुवीणादिवाद्यञ्च कवितारचनादिकम् ॥ ६३ ॥  
रोदनं भाषणं पातः समुत्थानं विजृम्भनम् ।   
गमनं विक्रिया देवि योग इत्यभिधीयते ॥ ६४ ॥  
चक्रेऽस्मिन् योगिनो वीरा योगिन्यो मदमन्थराः ।   
समाचरन्ति देवेशि यथोल्लासं मनोगतम् ॥ ६५ ॥  
शनैः पृच्छन्ति पार्श्वस्थान् विस्मृत्यात्मविवक्षितम् ।   
निधाय वदने पात्रं निवीण्णा निवसन्ति च ॥ ६६ ॥  
मत्ता स्वपुरुषं मत्वा कान्तान्यमवलम्बते ।   
तथैव पुरुषश्चापि प्रौढान्तोल्लाससंयुतः ॥ ६७ ॥  
पुरुषः पुरुषं मोहादालिङ्गत्यनाङ्गनाम् ।  
पृच्छति स्वपतिं मुग्धा कस्त्वं काहम् इमे च के ॥ ६८ ॥  
किं कार्यं वयमायातः किमर्थमिह संस्थिताः ।   
उद्यानं किमिदं हन्त गृहं किं प्राङ्गणं किमु ॥ ६९ ॥  
मुखे आपूर्य मदिरां पाययन्ति स्त्रियः प्रियान् ।   
उपदंशं मुखे क्षिप्त्वा निक्षिपन्ति प्रियानने ॥ ७० ॥  
गृह्णन्त्यन्योन्यपात्राणि व्यञ्जनानि च शाम्भवि ।   
धृत्वा शिरसि नृत्यन्ति मद्यभाण्डानि योगिनः ॥ ७१ ॥  
अज्ञानकरतालान्तमस्पष्टाक्षरगीतकम् ।   
प्रस्खलत्पदविन्यासं नृत्यन्ति कुलशक्तयः ॥ ७२ ॥  
योगिनो मदमत्ताश्च पतन्ति प्रमदोरसि ।   
मदाकुलाश्च योगिन्यः पतन्ति पुरुषोपरि ॥ ७३ ॥  
मनोरथसुखं पूर्णं कुर्वन्ति च परस्परम् ।   
इत्यादिविविधां चेष्टां कुर्वन्ति कुलनायिके ॥ ७४ ॥  
विकृतिं मनसो हित्वा यदोल्लासः प्रवर्त्तते ।   
तदा तु देवताभावं भजन्ते योगिपुङ्गवाः ॥ ७५ ॥  
कौलिकान् भैरवावेशान् यो वा निन्दति मूढधीः ।   
तं नाशयन्त्यसन्देहं योगिन्यः कुलनायिके ॥ ७६ ॥  
न निन्देन्न हसेत् क्वापि चक्रे मधुमदालसान् ।   
एतच्चक्रगतां वार्त्तां बहिर्नैव प्रकाशयेत् ॥ ७७ ॥  
तेभ्यो द्रोहं न कुर्वीत नाहितञ्च समाचरेत् ।   
भक्त्या सत्कारयेदेतान् गोपयेच्च प्रयत्नतः ॥ ७८ ॥  
चक्रे मदाकुलान् दृष्ट्वा चिन्तयेद्देवताधिया ।   
मोदते वन्दते भक्त्या स गच्छेत् योगिनीपदम् ॥ ७९ ॥  
पश्यतेदेवम्विधं चक्रं यो भक्त्या कौलिकः प्रिये ।   
व्रततीर्थतपोदानयज्ञकोटिफलं लभेत् ॥ ८० ॥  
उन्मनाः पतनोत्थाने मूर्च्छना च मुहुर्मुहुः ।   
उन्मनाख्यतदुल्लासे चक्रे वीरसमचीते ॥ ८१ ॥  
चिरं संविदधाते तौ यौ हि कर्मपराक्षरौ ।   
परं ब्रह्मानुसन्धानाकाङ्क्षिणौ कुलनायिके ॥ ८२ ॥  
देहेन्द्रियाणामवशः समवस्था निगद्यते ।   
समवस्थामिधे तस्मिन् ततोल्लासे समं भवेत् ॥ ८३ ॥  
परामन्त्रस्वरूपोऽसौ जायते मूर्च्छना परा ।   
मूर्च्छनासन्निकर्षो हि मूलमुक्तेः परं विदुः ॥ ८४ ॥  
अन्तर्लक्ष्यो बहिर्दृष्टिनीमेषोन्मेषवजीतः ।   
एषा तु शाम्भवी मुद्रा सर्वतन्त्रेषु गोपिता ॥ ८५ ॥  
सर्वोत्तीर्णा सदाऽहन्ता सामरस्यसमाकृतिः ।   
अनयोल्लासिनो वीराः शिवा एव न संशयः ॥ ८६ ॥  
नराः किमपि जानन्ति स्वात्मध्यानपरायणाः ।   
तदा यत्परमं सौख्यमिति वक्तुं न शक्यते ॥ ८७ ॥  
स्वयमेवानुभूयन्ते शर्कराः क्षीरपानवत् ।   
ईदृशं तादृशं सौख्यमिति वक्तुं न शक्यते ।   
दृश्यते पुलकाद्येर्यत् तद्ब्रह्मध्यानमुच्यते ॥ ८८ ॥  
यत्सुखं विद्यते ध्याने देवावेशकरं परम् ।   
कथितुं नैव शक्नोमि प्रबुद्धस्तत्समाहितः ॥ ८९ ॥  
ब्रह्मध्यानपरानन्दपराः सुकृतिनो नराः ।   
क्षणेऽप्यन्तहीते तस्मिन् शोचयन्ति हतप्रभाः ॥ ९० ॥  
सप्तमोल्लासयुक्तानां त्वद्भक्तानां महाफलम् ।   
अष्टौ त्रिकालज्ञानोत्थाः प्रत्ययाश्च कुलेश्वरि ।   
अष्टावस्थाश्च कम्पाद्या जायन्ते नात्र संशयः ॥ ९१ ॥  
बहुनात्र किमुक्तेन अणिमाद्यष्टसिद्धयः ।   
प्रतीहारि पदं प्राप्ताः सेवन्ते मन्दिरं चिरम् ॥ ९२ ॥  
ये गुणाः परमेशस्य पञ्चवक्त्रतनोः शुभाः ।   
ते गुणाः कुलतत्त्वज्ञे तत्त्वज्ञानसमाहृताः ॥ ९३ ॥  
आरम्भस्तरुणश्चैव यौवनं प्रौढमेव च ।   
तदन्तो जाग्रदित्युक्तश्चोन्मनाः स्वप्न उच्यते ॥ ९४ ॥  
समवस्था सुषुप्तिः स्यादवस्थात्रयसंयुता ।   
सप्तोल्लासञ्च यो वेत्ति स मुक्तः स च कौलिकः ॥ ९५ ॥  
प्रवृत्ते भैरवीचक्रे सर्वे वर्णा द्विजातयः ।   
निवृत्ते भैरवीचक्रे सर्वे वर्णाः पृथक् पृथक् ॥ ९६ ॥  
स्त्री वाथ पुरुषः षण्डश्चण्डालो वा द्विजोत्तमः ।   
चक्रेऽस्मिन्नैव भेदोऽस्ति सर्वे शिवसमाः स्मृताः ॥ ९७ ॥  
नागरि निर्झ्रराद्यम्बु गङ्गां प्राप्य यथैकताम् ।   
याति श्रीचक्रमध्येऽपि चैकत्वं सर्वमानवाः ॥ ९८ ॥  
क्षीरेण सहितं तोयं क्षीरमेव यथा भवेत् ।   
तथा श्रीचक्रमध्ये तु जातिभेदो न विद्यते ॥ ९९ ॥  
स्वर्गादिपुण्यलोकेषु देवादन्यद् यथा नहि ।   
तथैव चक्रमध्येऽपि देवताः सर्वमानवाः ॥ १०० ॥  
जातिभेदो न चक्रेऽस्मिन् सर्वे शिवसमाः स्मृताः ।   
वेदेऽपि स्थितमेवं हि सर्वे हि ब्रह्म चाब्रवीत् ॥ १०१ ॥  
बहुनात्र किमुक्तेन चक्रमध्ये कुलेश्वरि ।   
मद्रूपा पुरुषाः सर्वे त्वद्रूपाः प्रमदाः प्रिये ॥ १०२ ॥  
चक्रमध्ये तु मूढात्मा जातिभेदं करोति यः ।   
तं भक्षयन्ति योगिन्यस्त्वां शपे कुलनायिके ॥ १०३ ॥  
स्त्रीणामन्यतमं स्थानं पुंसामन्यतमं पृथक् ।   
अथवा मिथुनं कृत्वा क्रमात्समुपवेशयेत् ॥ १०४ ॥  
पङ्क्त्याकारेण वा सम्यक् चक्राकारेण वा प्रिये ।   
शिवशक्तिधिया सर्वे चक्रमध्ये समर्चयेत् ॥ १०५ ॥  
अविभक्तौ यथा आवां लक्ष्मीनारायणौ यथा ।   
यथा वाणीविधातारौ तथा वीरः सशक्तिकः ॥ १०६ ॥  
मधुकुम्भसहस्रैस्तु मांसभारशतैरपि ।   
न तुष्यामि वरारोहे भगलिङ्गामृतं विना ॥ १०७ ॥  
न चक्राङ्कं न पद्माङ्कं न व्रजाङ्कमिदं जगत् ।   
लिङ्गाङ्कञ्च भगाङ्कञ्च तस्माच्छक्तिशिवात्मकम् ॥ १०८ ॥  
शिवशक्तिसमायोगो यस्मिन् काले प्रजायते ।   
सा सन्ध्या कुलनिष्ठानां समाधिः स विधीयते ॥ १०९ ॥  
कामुको न स्त्रियं गच्छेद् यदीच्छन्तीमदीक्षिताम् ।   
सद्यः संस्कारसंशुद्धां विहितत्वात् स्त्रियं व्रजेत् ॥ ११० ॥  
इति तत्त्वत्रयोल्लासपानभेदादि चोदितम् ।   
समासेन कुलेशानि किं भूयः श्रोतुमिच्छसि ॥ १११ ॥  
॥ इति श्रीकुलार्णवे निर्वाणमोक्षद्वारे महारहस्ये   
सर्वागमोत्तमोत्तमे सपादलक्षग्रन्थे पञ्चमखण्डे ऊर्ध्वाम्नायतन्त्रे   
तत्त्वत्रितयपानादिभेदकथनं नाम अष्टमोल्लासः ॥ ८ ॥  
    
    
    
    