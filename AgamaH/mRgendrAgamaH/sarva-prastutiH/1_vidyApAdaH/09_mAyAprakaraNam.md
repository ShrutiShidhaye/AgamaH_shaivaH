+++
title = "०९ मायाप्रकरणम्"

+++

अथ मायाप्रकरणं नवमम् ।  
  
अथ सर्वज्ञवाक्येन  
प्रतिपन्नस्य लक्षणम् ।  
कथ्यते ग्रन्थिपाशस्य  
किञ्चिद्युक्त्याऽपि लेशतः ॥ १ ॥  
  
	अथ शब्दश्चानन्तर्ये पाशपदार्थपरीक्षाधिकारे   
कर्मपाशविचारानन्तरं ग्रन्थ्यात्मनो मायाख्यस्य पाशस्य   
किञ्चित्सङ्क्षिप्तं लक्षणं कथ्यते । अस्य चानन्तरप्रकरणोपसंहारे   
मायाशब्दोपक्षेपात् पाटलिकस्सम्बन्धो ज्ञेयः ।   
पदार्थादिसम्बन्धचतुष्टयन्तु प्रागुक्तम् । सर्वज्ञवाक्येन प्रतिपन्नस्येति ।   
प्रावृतीशबले कर्ममात्येत्यादिनोद्देशसूत्रेण वक्तुमभ्युपगतस्य ।   
किञ्चिदिति । नहि सकलं मायालक्षणं सङ्क्षेपेणाप्यभिधातुं शक्यम् ।   
तथोक्तं तत्रभवद्भिर्वृहस्पतिपादैः । अपि सर्वसिद्धवाचः क्षीयेरन्   
दीर्धकालमुद्गीर्णाः । मायायामानन्त्यान्नोच्येत स्रोतसां सङ्ख्या ॥ इति ।   
युक्त्यापि लेशत इति । नागममात्रेण केवलेन । अपि तु युक्तिलेशेनापि   
स्तोकादनुमानेनोपपन्नमपि तल्लक्षणमुच्यत इत्यर्थः ।  
  
दीपिका ।  
  
अथ मायालक्षणप्रकरणं नवमम् ।  
  
	अथेत्यादिसूत्रेण मायालक्षणोक्तिः प्रतिज्ञायत इत्याह पाशपदार्थेति   
। अतश्च पाटलिकस्सम्बन्ध इति मायादीत्यनेन सूचित इत्याह । अस्यचेत्यादि ।   
पदार्थादीत्यादि । तत्पदार्थसम्बन्धः पाशपदार्थतया । प्राकरणिकोऽपि   
विद्यापादतयैव । सौत्रस्तु पाशजालमित्यनेन । वाक्यात्मकोऽपि   
मायायास्साधिकाराया इत्यादिभिर्वाक्यैरनेकविधः । अतश्च वाक्यसम्बन्ध   
एव सर्वज्ञवाक्येन सूचित इत्याह । प्रावृतीशवलेनेत्यादि । नहीत्यादि ।   
साधारणासाधारणरूपाणां कार्यस्रोतसामनन्तत्वात्तद्भेदो वक्तुं न   
शक्यते । तत्कारणमात्रस्वरूपोऽत्र साध्यत इत्यर्थः ॥ १ ॥  
  
वृत्तिः ।  
  
तदेकमशिवं बीजं  
जगतश्चित्रशक्तिमत् ।  
सहकार्यधिकारान्त -  
संरोधि व्याप्यनश्वरम् ॥ २ ॥  
  
	तद्ग्रन्थितत्वमेकम् । परमकारणत्वात् । अनेकत्वे प्रमाणाभावाच्च ।   
अशिवं मोहकत्वात् । बीजं जगत उपादानकारणम् । विविधशक्तियुक्तं च ।   
सहकारिणां कर्मणामधिकारान्तं यावत्संरुणद्ध्यणून् बध्नाति   
तच्छीलमिति सहकार्यधिकारान्तसंरोधि । कर्माभावे   
ग्रन्थितत्वस्याप्रवृत्तेः ।  
व्यापि च तत्सर्वगतम् । स्वकार्यव्यापकम् । अनश्वरं नित्यत्वात् ।   
महाप्रलयेऽपि आत्मवदीश्वरवच्च तस्यावस्थानात् । तदुक्तं तत्वत्रयनिर्णये   
१शम्भुः पुरुषो माया नित्यं विभु कर्तृशक्तियुक्तं च । सुप्तेऽपि विकृतिजाते   
त्रितयं जागर्ति तत्वानाम् ॥ २ ॥  
______________________________  
१। तृतीयश्लोक। ।  
  
दीपिका ।  
  
	तदेकमित्यादिना मायालक्षणं प्रतिजानीत इत्याह   
तद्ग्रन्थितत्वमित्यादि । एकत्वादीनि चानन्तरमेवोपपादयिष्यति । अशिवं   
मोहकत्वादित्यादि । कार्यद्वारेण चैतन्यव्यञ्जकमपि   
अनात्मादिष्वात्मादिज्ञानजनकत्वेन मोहकत्वादशिवं मोहकमुच्यत इति ।   
बीजं जगत इत्यादि । देहेन्द्रिययभुवनादेर्यदुपादानकारणं सा मायेति ।   
विविधशक्तियुक्तं चेति । विविधशक्तिरूपकार्यत्वमित्यर्थः । यद्वक्ष्यति   
तदाधाराणि कार्याणि शक्तिरूपाणि संहृतौ । विकृतौ व्यक्तिरूपाणि   
व्याप्रियन्तेऽर्थसिद्धये इति । न तु मायाया अनेककार्यजनिकाश्शक्तय इति   
व्याख्येयम् । शक्तेश्शक्त्यन्तरायोगात् । असदुत्पत्तेर्निराकारिष्यमाणत्वाच्च ।   
पूर्वमेव व्याख्यातं यतः । उपादानत्वादेव मृदादिवत्सहकारिणा विना   
न तदात्मना देहादिकार्यजनकमित्यादि सहकारिणामित्यादि व्यापित्वं चास्य   
सर्वस्वकार्यव्याप्तेरित्याह । व्यापिचेत्यादि । अनश्वरं चेत्यादि ।   
कर्मशरीरसन्तानस्य   
बीजाङ्कुरसनततेरिवाऽऽदिमध्यान्तरहितत्वादिदमप्यादिमध्यान्तरहितम् ॥   
यदाहुः इदं पूर्वमिदं पश्चादिति वक्तुं न पार्यत इति ॥ अत एवेदं न   
क्षीरदधिन्यायेन सर्वात्मना परिणामि । किन्तु घृतकीटन्यायेनैकदेशेनैव   
बिन्दुवदिति मन्तव्यम् ॥ २ ॥  
  
वृत्तिः ।  
  
	युक्त्याऽपि लेशत इत्युक्तम् । अतस्ता युक्तिं दर्शयति ।  
  
कर्ताऽनुमीयते येन  
जगद्धर्मेण हेतुना ।  
तेनोपादानमप्यस्ति  
न पटस्तन्तुभिर्विना ॥ ३ ॥  
  
	सन्निवेशादिमत्वादुत्पत्तिमत्वं किल जगतः कर्तारमनुमापयति ।   
तेनैवोत्पत्तिधर्मत्वेनोपादानमप्यनुमीयताम् ।   
नह्युत्पत्तिमतामुपादानकारणं विनोत्पत्तिर्दृष्टा । यथा   
पटादेस्तन्त्वाद्यभावे ॥ ३ ॥  
  
दीपिका ।  
  
	कर्तेत्यादिसूत्रं सम्बन्धयति युक्त्यापीत्यादि । तत्र   
तावन्मायास्तित्वयुक्तिरनेनोच्यत इत्याह । सन्निवेशादिमत्वादित्यादि ॥ ३ ॥  
  
वृत्तिः ।  
  
	किञ्च ।  
  
तदचेतनमेव स्यात्  
कार्यस्याचित्त्वदर्शनात् ।  
प्राप्तस्सर्वहरो दोषः  
कारणानियमोऽन्यथा ॥ ४ ॥  
  
	तच्च ग्रन्थितत्वमचेतनम् । अचेतनस्यैव तत्कार्यस्य कलादेरुपलम्भात् ।   
अन्यथेति अचेतनतत्कार्योपलम्भेऽपि तस्य चेतनत्वाभ्युपगमे   
कारणानियमलक्षणः सर्वहर इति   
सर्वानुमानोच्छेदकस्सकलव्यवहारलोपदोषः प्राप्तः ॥ ४ ॥  
  
दीपिका ।  
  
	उपादानकारणत्वादेव तस्याचेतनत्वमित्याह । किञ्चेत्यादि । यदुक्तं   
ये ये यद्रूपिणो भावास्ते ते तद्रूपहेतुजा । इति ॥ ४ ॥  
  
वृत्तिः ।  
  
	प्रागुद्दिष्टमविनश्वरत्वं व्यापित्वं च साधयितुं युक्तिमाह ।  
  
यद्यनित्यमिदं कार्यं  
कस्मादुत्पद्यते पुनः ।  
अव्यापि चेत्कुतस्तत्स्या -  
त्सर्वेषां सर्वतोमुखम् ॥ ५ ॥  
  
	जगत्संहारे यद्युपादानकारणस्य मायाख्यस्यापि विनाशःस्यात्   
तत्पुनस्सर्गादौ कस्मादुपादानाज्जगदुत्पद्यते । अतो नास्यानित्यत्वम् । अथोच्यते   
सर्गादावुपादानमपि देवस्स्रक्ष्यतीति । नैतद्युक्तम् । एवं हि सति   
तत्कार्यस्येवाऽस्याप्युपादानं विनाऽनुत्पत्तेरुपादानान्तरं परिकल्प्यं   
तस्याप्यन्यदिति अनवस्था स्यात् । व्यक्त्युपसंहारेण शक्तिरूपतया   
त्ववस्थाने न कश्चिद्दोषः । एवमस्याव्यापित्वे सर्वतोमुखस्य   
कार्यस्यानुत्पादस्स्यात् । अतो व्यापकत्वमवश्यमभ्युपेयम् ॥ ५ ॥  
  
दीपिका ।  
  
	व्यापकत्वमवश्यमभ्युपेयमिति स्वकार्येष्वेव अत एव   
१शुद्धविद्यातत्वादेश्शुद्धाध्वनश्शास्त्रादीनां   
चोपादानकारणमन्यदेव महामायात्मकं कुण्डलिन्यादिशब्दवाच्यमिति   
वक्ष्यति - योनिर्विश्वस्येति । शक्तेर्नादो भवेद्बिन्दुरित्यादि । शुद्धाध्वन्यपि   
मायाया परस्या इति च । श्रीमद्रौरवेपि मायोपरि महामायेति ॥ ५ ॥  
______________________________  
१। कामिकादीनामित्यर्थः ।  
  
वृत्तिः ।  
  
	अथैकत्वे युक्त्युपन्यासः ।  
  
यदनेकमचित्तत्तु  
दृष्टमुत्पत्तिधर्मकम् ।  
न तदुत्पत्तिमत्तस्मा -  
देकमभ्युपगम्यताम् ॥ ६ ॥  
  
यद्यस्मात्कारणाद्यद्यदनेकमचेतनं   
तत्तद्घटपटादिवदुत्पत्तिमद्दृष्टम् । इदन्तु नोत्पत्तिमत् न कारणजन्यं   
परमकारणत्वात् । अत एकम् । नहि परमकारणानि बहूनि भवन्तीति ॥ ६ ॥  
  
वृत्तिः ।  
  
	ननु जगदुत्पत्तौ   
परपरिकल्पितपरमाण्वादिवदुपादानकारणबहुलत्वं यदि स्यात्ततः को   
दोषः तथाहि ।  
  
पटस्तन्तुगणाद्दृष्ट  
स्सर्वमेकमनेकतः ॥ ६� ॥  
  
	बहुभ्यो हि तन्तुभ्यः पटस्यैकस्योत्पत्तिर्दृष्टा । तद्वच्च   
जगत्सर्वमनेकस्मात्कारणादुत्पद्यताम् । अलं   
ग्रन्थ्यात्मकपरमकारणकल्पनयेति चोद्यम् ॥ ६� ॥  
  
वृत्तिः ।  
  
	अत्र परिहारः ।  
  
तदप्यनेकमेकस्मा  
देव बीजात्प्रजायते ॥ ७ ॥  
  
	यद्भवताऽनेकतन्त्वात्मकं कारणं पटस्योक्तं तदनेकमपि   
एकस्माद्दुकूलकार्पासादिद्रव्यादनेकाकारपटाद्युत्पत्तिः । एवं   
परमकारणात्सर्गस्थितिलयाधाराख्यात्सर्गादौ मायातत्वाज्जगदुत्पत्तिरिति   
न कश्चिद्दोषः ॥ ७ ॥  
  
वृत्तिः ।  
  
	परमात्मन एव सकाशाच्चिदचिदाविर्भावतिरोभावाविति येषां   
पक्षस्तान् प्रतिक्षिपति ।  
  
येषां चिद्धर्मकाद्धेतो  
रचिदप्युपजायते ।  
तेषां धूमेन लिङ्गेन  
जलं किं नानुमीयते ॥ ८ ॥  
  
	चिद्धर्मकाद्धेतोर्यैरचितामप्युद्भवोऽभ्युपगतस्तैर्धूमा-  
ज्जलानुमानं किं न क्रियते । कार्यकारणप्रतिनियमासम्भवे   
सत्यतत्स्वभावादपि तत्स्वभावस्योत्पत्तिप्राप्तेः । यथा न दृष्टा   
धूमाल्लिङ्गात् कदाचिदपि जलप्राप्तिः । तथाह्यचित्स्वभावस्य   
स्वविरुद्धाच्चित्स्वभावान्नोत्पत्तिर्दृष्टा । अतत्स्वभावात्तत्स्वभावोत्पत्तौ   
सर्वं सर्वस्मादुत्पद्येत ॥ ८ ॥  
  
दीपिका ।  
  
	येषामिति सूत्रमवतारयति । परमात्मन एवेत्यादि । एतच्चोपलक्षणं   
नारायणाख्यायाः परप्रकृतेरपि । न्यायस्य समानत्वादिति । एतदेवाह   
अतत्स्वभावादित्यादि । उपादानत्वादेवाचेतनत्वादिदोषः प्रागुक्त एवेति ॥ ८ ॥  
  
वृत्तिः ।  
परमाणुकारणं जगदिति येषामभ्युपगमस्तान् प्रत्याह ।  
  
भूतावधि जगद्येषां  
कारणं परमाणवः ।  
तेषां पूर्वोदिताद्धेतो -  
र्ज्ञातैव ज्ञानसूक्ष्मता ॥ ९ ॥  
  
	१येषां भूतावधि क्षित्यन्तं जगत् परमाणवः तत्कारण तेषां   
पूर्वोदितात्प्रागुक्तात् द्रव्यादिषट्पदार्थज्ञानात्   
षोडशपदार्थावबोधाद्वा निश्रेयसप्राप्तिहेतोर्ज्ञानस्य सूक्ष्मता   
प्रबोधतैक्ष्ण्यं ज्ञातम् । तादृग्विधसूक्ष्मदर्शिन्या बुद्ध्या   
परमाणुकारणतामभिदधाना न ते वाच्यतामर्हन्ति । परमाणूनां   
कैश्चित्परमाणुतैव निषिद्धा षट्केन युगपद्योगात् । षडंशत्वस्या   
परिहार्यत्वात् । किञ्चाचैतन्ये सत्यनेकत्वात् घटपटादिवत्तेषामपि   
कारणपूर्वकत्वेन भाव्यमिति कुतः परमकारणता । ततश्च न   
तत्प्रकृतिकत्वं जगतः ॥ ९ ॥  
______________________________  
१। येषां पृथिव्यादिभूतावधिस्थित्यन्तं पारमाणवं जगतेषामिति   
पाठभेदः ।  
  
दीपिका ।  
  
	भूतावधीत्यादि सूत्रं व्याचष्टे येषामित्यादि । ननु परमाणव   
एवद्व्यणुकादिक्रमेण संयुज्यमानाः परमकारणं भविष्यन्ति ।   
किमत्रानुपपन्नम् । येनैवमुपालभ्येमहि । परमाणूनामित्यादि । अत एव   
सन्निवेशत्वात्कार्यत्वमिति भावः । परमाणुताभ्युपगमेऽपि दूषणमाह   
किञ्चेत्यादि । न वाऽस्य हेतोस्सामान्यादिभिर्व्यभिचारः । तेषामपि   
पक्षीकृतत्वात् । नच कालात्ययापदिष्टो हेतुः प्रत्यक्षागमबाधितत्वात् ।   
तथाह्यस्मदाद्यागमेऽपि सिद्धान् परमाणून् पक्षीकुर्वतो   
युष्मदागमाभ्युपगमोऽवश्यम्भावी भवतः । तदयुक्तम्   
अस्मदागमेप्यध्वप्रमाणश्रुत्यादिभिः परमाणूनां   
सिद्धत्वाद्युष्मदागमाभ्युपगमासिद्धेः कुतस्तद्बाधेन   
कालात्ययापदिष्टत्वम् । यथा सामान्ये धर्मिणि   
नैयायिकोक्तसर्वगतत्वधर्मबाधाय व्यक्तिसर्वगतत्वं साधयतां   
वैशेषिकाणां व्यक्तिभ्योऽन्यत्रानुपलम्भादिति हेतुः । यथाच   
नैयायिकानां समवाये धर्मिणि   
वैशेषिकाभ्युपगतप्रत्यक्षत्वसमवेताश्रितत्वधर्मद्वयबाधनाय   
नित्यानुमेयत्वं स्वातन्त्र्यं च साधयतां हेतुर्न कालात्ययापदिष्टो   
भवद्भिरुच्यते धर्मिणस्तत्रोभयवादिसिद्धत्वादेवं सिद्धेषु परमाणुषु   
अनित्यत्वं नित्यत्वं च साधयतोरस्मदागमयुष्मदागमस्थयोर्हेत्वोर्मम   
हेतुर्न कालात्ययापदिष्टः । अन्यतरसिद्धे तु धर्मिणि स दोष एव । यथा   
न्यावैशेषिकसिद्धे समवायाख्यधर्मिणि अनित्यत्वं साधयतस्सत्वाख्यस्य   
सम्बन्धत्वात् संयोगवदिति हेतुः समानतान्त्रिकाः सर्वथा   
समानत्वाभावादिति । अत एव कारणपूर्वकाः परमाणवः मूर्तत्वात् ।   
घटादिवदित्ययमपि हेतुर्न कालात्ययापदिष्टोऽस्माकम् ।   
अपित्वनभ्युपगतपरमाणूनामन्यतान्त्रिकाणामेवेति । मन्तव्यम् ।   
नन्वप्रयोजकोऽयं हेत्वाभास इति न्यायभाष्यकारः कश्चित् । तन्न ।   
अप्रयोजकस्य हेत्वाभासस्याभावात् । न्यायसूत्रकारः   
१पञ्चलक्षणाल्लिङ्गात् परोक्षलिङ्गिनि ज्ञानमनुमानमिति   
लिङ्गलक्षणमनुमाय तद्व्यावर्तका न   
सिद्धविरुद्धानैकान्तिककालात्ययापदिष्टप्रकरणसमान् पञ्चैव   
हेत्वभासानाह । भाष्यकारोऽपि तस्य प्रयोजकं नामेति । अत एव   
भूतावधीत्येतदपि निरस्तम् । सावयवत्वादिना कार्यत्वसिद्धेः   
परमाणूनां च कारणत्वनिरोधात् कारणान्तरं मृग्यं यतः ।   
किञ्चेदं तावत्कार्यकारणात्मकं शरीरमायाद्यैहिकम् । साङ्ख्यैरपि   
मौणं चतुर्विंशतितत्वात्मकमिष्यते ॥ गुणानामत्रापूरकत्वेनावस्थितेः ।   
अत्र भूतानि पञ्चतन्मात्राअणि च कार्यशब्दवाच्यानि   
इन्द्रियाधिकरणानीन्द्रियाणि दशान्तःकरणत्रयं च कार्यकरणानि योनितो   
योन्यन्तरगमनमारभन्ते । इति । तदुक्तमाचार्यैः २एतत्कार्यं दशधा   
करणैराविश्य कार्यते चिष्टाम् । अविभूत्वात्करणानि तु कार्यमधिष्ठाय   
चेष्टन्ते । इति । यद्येवं गुणात्मिका प्रकृतिरेव कार्यकारणोभयसिद्धावस्त्विति   
साङ्ख्याः । तदयुक्तं कलादीनां तत्वानां युक्तिसिद्धानां सम्भवात् ।   
तथाहि समलस्य पुंसो ज्ञत्वकर्तृत्वयोरावृतत्वात्प्रलयकेवलिन इव न   
भुवनभोक्तृत्वमिति अवश्यं ३तयोर्व्यञ्जकेन तत्वद्वयेन भवितव्यमिति   
कलाविद्ये सिद्यतः । अभिव्यक्तचिद्रूपस्य वीतरागस्येव नहि प्रवृतिरिति   
तत्प्रवृत्त्यर्थमवश्यम्भावी रागस्सिद्धः । प्रवृत्तस्य   
कलननियमनयोरवश्यं भावित्वात् कालनियती सिद्धे । नियतिश्च   
कार्यकरणादिविषयापेक्षा । तत्कारणानां प्रागुक्तानां   
गुणानामचैतन्ये सत्यनेकत्वात् इन्द्रियाणामिव कारणान्तरेण भवितव्यम्ति   
अव्यक्ताख्यं गुणव्यतिरेकेण सिद्धम् । अत एव यस्य तत्वमिच्छन्ति यदाहुः   
पाञ्चरात्राः भगवान् वासुदेवोऽसौ गुणेभ्यः प्रकृतिः परा । अव्यक्तं   
नित्यमाहुस्तत्परस्मान्नहि विद्यत इति प्रकृतिस्सिद्धा । प्रधानस्याऽपि   
प्रतिपुरुषनियतत्वेनानेकत्वाच्चैभिस्तत्वैः प्रतिपुरुषं भिन्नैर्भवितव्यम् ।   
भोगसाम्यप्रसङ्गात् । तत्र तेषामचैतन्ये सत्यनेकत्वात्कारणसिद्धेः   
स्तैरयोगे पुंसो भोक्तृत्वासम्भवादिति । सा च परमकारणं माया सिद्धेति ।   
अत एव बौद्धादयः संहता एव जायन्ते संहता एव निरुद्द्यन्त इति कृत्वा   
देहादीनां देहादीन्येव कारणानीत्याहुः । तेषां पक्षो दूरापास्त इति ॥ ९ ॥  
______________________________  
१। प्रतिज्ञादिपञ्चावयववाक्यनिश्चिताल्लिङ्गादित्यर्थः ।  
२। अष्टप्रकणे तत्वसङ्ग्रहे ४ - श्लोकः ।  
३। ज्ञत्वकर्तृत्वयोरित्यर्थः ।  
  
वृत्तिः ।  
  
	ननु यदा तावन्मातापितृसम्बन्धिभ्यो   
देहेन्द्रियादिभ्यस्तत्तत्स्वसदृशशरीरकरणाद्युत्पद्यमानमुपलभ्यते । तदा   
किमदृष्टेन मायादिना कारणेनाकॢप्तेनेत्याशङ्क्याह ।  
  
शरीरादेश्शरीरादि  
यदि तन्निखिलात्यये ।  
का वार्तानाखिलध्वंसो  
न सर्वज्ञो मृषा वदेत् ॥ १० ॥  
  
	मातापितृसंश्लेषशरीरेन्द्रियकारणकं जन्तूनां शरीरेन्द्रियादि   
तद्भावे भावात् तदभावे चाभावादिति यद्यभिमतं तदस्तु ।   
किन्त्वेतत्प्रष्टव्यो भवान् । तन्निखिलात्यये सर्वसंहारे देहेन्द्रियाद्युत्पत्तेः   
कीदृशी गतिः । अथ सक्रम एव सर्वभावानां नाशः । न तु   
युगपत्सर्वसंहार इत्युच्यते । तदयुक्तम् ।   
श्रुतिस्मृतीतिहासपुराणादिसदागमगीयमानस्य   
संहारस्यापह्नोतुमशक्यत्वात् । तदपह्नवे च प्रथमसृष्टिरपि नेष्टा ।   
ततश्च सृष्टिसंहारौ जगतो न सम्भवत इति ब्रुवाणस्सर्वज्ञतामेव जह्यात् ॥   
१० ॥  
  
दीपिका ।  
  
	१तत्पक्षाभ्युपगमेऽपि दूषणं शरीरादेरित्यादिसूत्रेणोच्यते इत्याह ।   
मातेत्यादि सक्रमस्यैव शरीरादिसंहारस्य   
दर्शनाद्दृष्टवच्चादृष्टकल्पना युक्तेति भावः । परिहरति । २तदयुक्तमित्यादि   
न ह्यदर्शनमात्रात्सर्वसंहाराभावः । युक्त्यागमसिद्धत्वात्   
३सर्वसंहारस्येति भावः । अत एवाह श्रुतिस्मृतीत्यादि ॥ १० ॥  
______________________________  
१। बौद्धपक्षाभ्युपगमेऽपीत्यर्थः ।  
२। प्रतीकमेतन्मातृकासु न दृश्यते ।  
३। भावोस्त्विति पाठभेदः ।  
  
वृत्तिः ।  
  
	अथ कथं संहाराभावमभिदधतो मिथ्यावादित्वमित्याह ।  
  
एकदेशेऽपि यो धर्मः  
प्रतीतो यस्य धर्मिणः ।  
स तस्य सर्वतः केन  
जायमानो निवार्यते ॥ ११ ॥  
  
कोटिशो मरणं दृष्ट्वा  
संहतानां शरीरिणाम् ।  
सोऽपि प्रतीयते कालो  
यत्राशेषजनक्षयः ॥ १२ ॥  
  
सर्वज्ञेन हि स्वस्य वचसः प्रमाणोपपन्नतया परीक्षणं   
प्रतिज्ञातम् । यदाह तापाच्छेदान्निकर्षाच्च सुवर्णमिव सर्वतः । परिक्ष्य   
भिक्षवो ग्राह्यं मद्वचो नतु गौरवादिति । इयं च संहारसम्भवे   
निर्बाधा तावदुपपत्तिः । यदुत यस्य धर्मिणो वह्न्यादेः क्वाप्येकदेशे   
धूमप्रकाशदाहादिधर्मो दृष्टः स तस्य सर्वत्रोत्पद्यमानः केन   
निषिद्ध्यते । ततश्च दुर्भिक्षमारीकूटभङ्गादिनैकदेशे   
जन्तुसङ्घातस्याक्रमिकां कोटिशो विपत्तिमुपलभ्य   
कृत्स्नजगत्संहारकालस्सदागमोदितोप्यनुमानेनोल्लिख्यते ॥ १२ ॥  
  
दीपिका ।  
  
	युक्तिसिद्धत्वमप्यस्य दर्शयितुमेकदेश   
इत्यादिसूत्रस्याऽऽशङ्कामाह । अथेत्यादि । तस्य सर्वमिथ्यावादित्वं   
दर्शयितुं तद्वचस्तावद्दर्शयति । सर्वज्ञेनेत्यादि । तदेतच्च व्याहतं   
युक्तिसिद्धसर्वसंहाराभावाभिधानादित्यभिप्रायेणाह । इयं चेत्यादि ।   
तामेव युक्तिं दर्शयति यस्येत्यादि ॥ १२ ॥  
  
वृत्तिः ।  
  
	तदानीं च मायायामुपसंहृतानि सर्वकार्याण्यासन्नित्याह ।  
  
तदाधाराणि कार्याणि  
शक्तिरूपाणि संहृतौ ।  
विकृतौ व्यक्तिरूपाणि  
व्याप्रियन्तेऽर्थसिद्धये ॥ १३ ॥  
  
	प्रागुक्ताभिरुपपत्तिभिर्नित्यत्वव्यापकत्वादिगुणयुक्तं यत्तु   
मायाख्यं कारणमुपपादितं तदाश्रयाणि तनुकरणभुवनादीनि   
संहारकाले शक्तिरूपाण्यवतिष्ठन्ते । सृष्टौ तु व्यक्तिरूपाणि   
स्वस्वप्रयोजननिष्पत्तये सव्यापाराणि भवन्तीति सर्वं सुस्थितम् ॥ १३ ॥  
  
दीपिका ।  
  
	तदानीञ्चेत्यादि पकृतत्वात्सर्वसंहारकत्वे । अत एव   
द्वितीयकार्यशक्त्यधिकरणं मायातत्वं सिद्धमित्याह ।   
प्रागुक्ताभिरित्यादि ॥ १३ ॥  
  
वृत्तिः ।  
  
	अत्र मुनिस्सत्कार्यवादमसहमानः प्रश्नयति ।  
  
तन्त्वादिकारकादानं  
पटासत्वे पटार्थिनः ।  
सत्वे कारकशब्दोऽपि  
व्यपैतीति हतं जगत् ॥ १४ ॥  
  
साफल्यमसदुत्पत्ता  
वस्तु कारकवस्तुनः ॥ १४� ॥  
  
	यदेतच्छक्तिरूपतया मायाख्ये परमकारणे जगतोऽवस्थानमुक्तम् ।   
तन्नोपपद्यते । तथाहि दृष्टवददृष्टकल्पनाकर्तव्या । दृश्यते च   
तन्तुतुरीवेमादिकारकग्रहणमविद्यमानपटस्यार्थिनः । न तु पटसद्भावे   
सति । पटस्य हि सत्वे सति कारकशब्दोऽपि तन्त्वादेर्नोपपन्नः ।   
विद्यमानत्वादेव । असदुत्पत्तौ हि कारकवस्तुनस्साफल्यं नान्यथेति ॥ १४� ॥  
  
दीपिका ।  
  
	तन्त्वादीत्यादिप्रश्नसूत्रं व्याचष्टे यदेतदित्यादिना । अत्र   
सत्कार्यवादिनां चत्वारः पक्षाः । केचिच्छक्तिसमाहारात्मकः कारणं   
शक्तय एव व्यक्तीभूताः कार्यमित्युपगन्तव्याः यदाहुः   
शक्तिमात्रसमूहस्य भावस्य परिणामतः । कदाचिद्व्यज्यते काचिच्छक्तिः   
काचित्प्रलीयते । इति । परेत्वभिव्यक्तिर्भावानां न रूपान्तरपरावृत्तिः । अपि तु   
उपलभ्यमानतैव । अतो नित्यत्वात् प्रधानात्मनि तेषां संहारः क्वचिद्वा   
धर्मविशेषे केषाञ्चित् । ततश्च क्रमेणाभिव्यक्तिरेव जन्म कथ्यत इति   
प्रतिपन्नाः । यदुक्तं क्रमाच्च ग्राह्यरूपेषु स्वातन्त्र्याद्वापि वा श्रिया ।   
भावेषु प्रतिभासेन जन्मसञ्ज्ञा निषेव्यते । इति । अन्ये   
पुनस्सन्निवेशविशेषमात्रं कारणस्य कार्यम् । हेम्नः   
कटककेयूरादिवदित्याहुः । यदुक्तं हेम्नस्सुकुण्डलीभावो व्याग्राणां   
वा समग्रता । अथवा जन्मनाशौ तु तत्र केन प्रचक्षत । इति । अपरे तु   
क्रमविचित्रस्वभावत्वात् भावाः क्रमेण तं तमवस्थाविशेषमनुभवःतो   
जन्मादिव्यपदेशं भजन्तीत्युक्तवन्तः । यदाहुः कारणं कार्यभावेन   
यदा वा व्यवतिष्ठते । कार्यं चेदं तथा लब्धकार्यत्वं नानुजायते इति ।   
चतुर्ष्वपि चैतेषु पक्षेषु अनामतो विद्यते स इत्ययमेव सत्कार्यसिद्धो न्यायः ।   
सचायुक्त इत्याह तन्नोपपद्यते इत्यादि तदेवोपपादयति तथाहित्यादिना ॥ १४� ॥  
  
वृत्तिः ।  
  
	अत्र परिहारः ।  
  
उत्पादयतु सर्वस्मा -  
त्सर्वस्सर्वमभीप्सितम् ॥ १५ ॥  
अथाशक्यं यतश्शक्य  
मत्र वः किं नियामकम् ।  
न च पश्यामि तत्किञ्चि -  
च्छक्तिश्चेत्सिद्धसाध्यता ॥ १६ ॥  
  
	आस्तां तावत्सदुत्पत्तिः । असदुत्पत्तौ कारकवस्तुनः   
तुरीतन्तुवेमादेस्साफल्याभ्युपगमे सर्वेभ्यो   
भावेभ्यस्सर्वस्सर्वमभीप्सितं किमिति नोत्पादयति । अथ न शक्यं   
सर्वस्मात्सर्वमुत्पादयितुं कुतश्चित्कस्य चित्कार्यस्योत्पत्तिदर्शनात् । एवं तर्हि   
यस्मादेव कारणाद्यद्यदुत्पद्यते तस्मादेव तन्नान्यस्मात् । तत्र किं   
नियामकं भवताम् । न हि तस्मिन् कारणे किमप्यन्यन्नियामकमुत्पश्यामः   
। येनाभिज्ञानेनान्यदनादृत्य तदेव तदुत्पत्त्यर्थिनो गृह्णीमहि । अथ   
सर्वस्मात्सर्वोत्पत्तिभयात्तस्यैव कारणस्य तत्कार्यजनिका शक्तिर्नान्यस्येति   
तदेतत्सिद्धं काध्यत इत्याह । शक्तिश्चेत्सिद्धसाध्यतेति । किमन्येन   
कार्यकारणप्रतिनियमकारणेनेति तत्तत्कार्यजनिका शक्तिरेव नियामिका   
भविष्यति । अतच्छक्तिमतस्तज्जननायोगात् । यथा न पुत्रजननं   
षण्डस्योपपद्यते । यद्येवं तस्मिन्नेव कारणे तत्कार्यजननशक्तिमत्वं   
नान्यत्रेति शक्तिरूपतया तत्र   
तत्कार्यमवस्थितमित्यास्माकीनपक्षानुप्रवेशात् सिद्धं साध्यते   
भवद्भिः ॥ १६ ॥  
  
दीपिका ।  
  
	परिहारसूत्रं व्याचष्टे । आस्तामित्यादि ।   
सक्तिश्चेदित्यादिसूत्रखण्डमवतारयति । अथ सर्वस्मादित्यादिना ।   
पूर्वपक्ष्याशङ्कां कुरुते । किमन्येनेत्यादि । परिहारसूत्रं व्याचष्टे ।   
यद्येवमित्यादि ॥ १६ ॥  
  
वृत्तिः ।  
  
	१उपचयदूषणमाह ।  
  
अन्यथा कारकव्रात  
प्रवृत्त्यनुपपत्तितः ।  
श्रुतिरादानमर्थश्च  
व्यपैतीत्यपि तद्घतम् ॥ १७ ॥  
  
	अन्यथेत्यसदुत्पत्त्यभ्युपगमे कारकव्रातस्यैव २प्रवृत्तिर्नोपपद्यते ।   
असतो हि कार्यस्य वन्ध्यासुतादेरिवोत्पत्तये किं किल कारकाणि कुर्युः ।   
कारकप्रवृत्त्यनुपपत्तेश्च घटादिचिकीर्षोर्मृत्पिण्डाद्यानयेत्यादिका श्रुतिः   
। तेषां च कारकाणामादानं ग्रहणं अर्थश्च तद्व्यापारलक्षणा   
क्रिया व्यपैति विघटते । तस्मिंश्च व्यपेते सर्वचेष्टाव्याघातः । प्रत्युत   
युष्मत्पक्षे जगद्व्याहतं स्यात् ॥ १७ ॥  
______________________________  
  
१। उपचय्येति पाठभेदः ।  
२। प्रवृत्तिः किं इति पाठभेदः ।  
  
दीपिका ।  
  
	अन्यथेत्यादिसूत्रं व्याचष्टे । अन्यथेत्यादि ॥ १७ ॥  
  
वृत्तिः ।  
  
	ननु शक्त्यात्मना कारणे कार्यं नावस्थितम् । अपितु तदुत्पादिका   
शक्तिस्तत्रास्तीत्यतच्छक्तिमतस्तज्जननायोगात् कार्यकारणप्रतिनियमसिद्धौ न   
काचित् क्षतिरिति पराभिप्रायमाशङ्कय तमपाकरोति ।  
  
अथास्त्युपादिका शक्ति -  
र्न कार्यं शक्तिरूपकम् ।  
तयोर्विशेषणं वाच्यं  
नैतत्पश्यामि किञ्चन ॥ १८ ॥  
  
	अथ मतं प्रतिनियतकार्यजनिका कारणे शक्तिरस्ति । न तु शक्त्यात्मना   
कार्यमवस्थितमिति तदेतच्छब्दमात्रेण भिन्नं नार्थेन । वक्तव्यं ह्यत्र   
विशेषणं भवता । यदुत तत्तत्कार्यजनिका शक्तिः कारणेऽस्ति । शक्त्यात्मना   
वा तत्तत्कार्यं कारणे व्यवस्थितमित्यत्र नहि किञ्चिद्विशेषमुत्पश्यामः ॥ १८   
॥  
  
दीपिका ।  
  
	शक्तिश्चेदित्यादिनोक्त एवार्थोऽथास्तीत्यादिसूत्रेण प्रपञ्च्यत इत्याह ।   
नन्वित्यादि । तदेव सूत्रं व्याचष्टे । अथमतं इत्यादि ॥ १८ ॥  
  
वृत्तिः ।  
  
	यत एवं ।  
  
तस्मान्नियामिका जन्य  
शक्तिः कारकवस्तुनः ।  
सान्वयव्यतिरेकाभ्यां  
रूढितो वाऽवसीयते ॥ १९ ॥  
  
	तस्मात्स्थितमेतत् यदुत जन्यशक्तिः कारकवस्तुनो नियामिका   
इदमस्मादेवोत्पद्यत इति । सा च जन्यशक्तिरन्वयव्यतिरेकाभ्यां प्रसिद्ध्या   
चावगम्यते । सत्येव मृत्पिण्डे घटाद्युत्पत्तिः ।   
असत्यनुत्पत्तिरेवेत्यन्वयव्यतिरेकौ । रूढिश्चेयं आबालबालिशाङ्गनासु   
स्थिता । यद्घटोत्पत्त्यर्थिनो न मृत्पिण्डव्यतिरिक्तमुपादानं   
कुलालस्योपहारयन्तीति । ननु यदि मृत्पिण्डे घटस्स्यात्   
तत्कुम्भकारव्यापारं विनाप्युपलभ्येत । नचोपलभ्यते । तस्मान्न   
मृत्पिण्डे घटोऽस्ति । अपितु ततः कुम्भकारेण क्रियते ।   
यतस्तद्व्यापारानन्तरं उत्पद्यमानस्य घटस्योपलम्भः । नैतत्   
उपलब्धिकारणाभावात्तत्र घटस्यानुपलम्भः । न त्वसत्वात् । यदा पुनः   
कुलालदस्याभिव्यञ्जनक्रिययोपलब्धियोग्यता भवति तदोपलभ्यत एव । यथा   
खननादिना कीलमूलोदकादेः । ननु कीलमूलोदकादेः प्राक्सत्वे   
प्रमाणमस्ति । नतु मृत्पिण्डे घटस्य तस्माद्घटस्ततो भवति । नत्वभिव्यज्यत   
इति युक्तमुक्तम् । एवं चेत्तदत्राऽपि सत्वे प्रमाणम्   
असदकारणादुपादानग्रहणादित्यादि सम्भवेदित्यभिव्यक्तिवाद एव युक्तः ॥   
१९ ॥  
  
दीपिका ।  
  
	जन्यशक्तिरिति । कारणस्था कार्यशक्तिरित्यर्थः । ननु सत्कार्यपक्षे   
जन्मनाशानुपपत्तिरितिचेत् । तन्न । यतोऽर्थक्रियायुक्तत्वमेव जन्म ।   
तदभावस्तु नाशः । यथाह्यात्मनोऽनादित्वेऽपि   
शरीरयोगार्थक्रियायुक्तत्वादुपचारेण जन्मत्वेनोच्यते । तद्वियोगस्तु विनाश   
इति । अत एव चोदयति । नन्वित्यादि । परिहरति नैतदित्यादि । यदाहुस्साङ्ख्याः ।   
असदकारणादुपादानग्रहणात् सद्यस्सम्भवाभावात् । शक्यस्य   
शक्त्यकरणात् कारणावाच्च सत्साध्यमिति । किञ्चानुभवेनापि   
आविर्भावतिरोभावावेव जन्मनाशौ । तयोरेव प्रत्यक्षत्वात् । तथाहि प्रत्यक्षे   
च क्षीराद्येव दध्यात्मना भवदृश्यते । न च क्षणिकत्वाद्भावानां   
क्षीरविनाशे दध्याद्युत्पन्नमिति वाच्यम् । क्षणिकत्वस्य पूर्वमेव   
निरस्तत्वादिति ॥ १९ ॥  
  
वृत्तिः ।  
  
	यद्येवं तर्हि सतो भावस्य सत्वादेव जननं नोपपद्यते ।   
दृश्यमानस्य घटादेरिवेति पुनस्स दोषस्तदवस्थ एवेत्याह ।  
  
तद्व्यक्तिर्जननं नाम  
तत्कारकसमाश्रयात् ।  
तेन तन्तुगताकारं  
पटाकारावरोधकम् ॥ २० ॥  
वेमादिनाऽपनीयाथ  
पटव्यक्तिः प्रकाश्यते ॥ २०� ॥  
  
	तदेवं पटादेर्भावस्य जननमभिमतम् ।   
यत्तुरीतन्तुवेमादिसमाश्रयात् शक्त्यात्मनावस्थितस्य तस्याऽभिव्यक्तिः ।   
यतः पटाकारप्रतिबन्धकं तन्तुगतमाकारं   
वेमादिकारकव्रातेनापास्यानन्तरं पटव्यक्तिः प्रकाश्यते । न   
तूपलभ्यमानपटान्तरवत्सदेव तन्तुभ्यः पटाद्युत्पद्यत इति । अभिव्यक्तिरपि   
किमसत्कार्या उत व्यङ्ग्येत्येवं कुतार्किकविकल्पपरिहारो   
ग्रन्थविस्तरभीरुत्वान्न लिखितः । व्यक्तिस्वभावत्वादभिव्यक्तेरभिव्यङ्ग्यता   
न वेत्यादयः किल वितर्का दूरापेता एव प्रकाशवत् । यथा हि प्रकाशः   
प्रकाशात्मकत्वात् न प्रकाशान्तरप्रकाश्यः एवमभिव्यक्तिस्वभावात्   
नाभिव्यक्त्यन्तरमपेक्षत इति ॥ २०� ॥  
  
दीपिका ।  
  
	तद्व्यक्तिरित्यादिसूत्रस्याऽऽशङ्कामाह यद्येवं तर्हीत्यादि ।   
अयमभिप्रयः - यदि पूर्वं सन्त एव मृदादिषु घटादयो गृहोदरादिष्विव   
दीपादिभिः कुलालादिव्यापारैरभिव्यज्यन्ते । कोयं विभागो दीपो   
घटमभिव्यनक्ति । कुलालस्तूत्पादयति । एतत्परिहारायेदं सूत्रं व्याचष्टे ।   
तदेतदित्यादि । एतदुक्तं भवति । द्विधा खल्वभिव्यक्तिः । एका   
ह्यर्थप्रतिबन्धाकारस्य वस्तुनोऽबोधनिमित्तस्य तन्निमित्तभावोयेन   
प्रतिबद्ध्यते तदुत्सारणम् । यथा घटस्यान्धकारतिरोहितस्य   
तदुत्सारणमभिव्यक्तिः । अन्या तु   
प्रतिबन्धकारणस्याकारप्रतिबन्धोत्सारणं यथा मृडादिषु   
घटाद्याकारः पूर्वोकारेण प्रतिबद्धः तस्य पूर्वाकारस्य प्रोत्सारणम् ।   
घटत्वाभिव्यक्तिविशेष एवायमुत्पत्तिशब्दो ब्राह्मणविशेष इव   
कर्णादिशब्दोपचारत इति । अभिव्यक्तिरपीत्यादि । ननु सत्कार्यवादितो   
भावान्तरवदभिव्यक्तिरपि सतीति व्यापारानर्थक्यप्रसङ्गः । सत्यम् ।   
यद्यभिव्यक्तिरपि सती घटादिवदिष्यते सा त्वसति कारकव्यापारैराविर्भाव्येति   
किमनुपपन्नम् । ननु यद्यभिव्यक्तिरपि असतीति कुलालेन क्रियते किमपराद्धं   
घटेन यन्न क्रियते इति । तच्च नैवं तुल्योयमावयोरिति ।   
तथाप्यन्धकरतिरोहितघटाभिव्यक्तौ अभिव्यक्तिरसती घटस्तु सन्नेवेति   
सिद्धन्तः । तत्र शक्यं प्रसञ्जयितुं अभिव्यक्तिवत् घटोऽपि जन्यते । तद्वच्च   
अभिव्यक्तिस्सतीत्यादिप्रसङ्गसाधारण्येनान्यतरो न पर्यनुयोज्यः । यदुक्तं   
यत्रस्यादुभयोर्दोषः परिहारोऽपि वा समः । नैकः   
पर्यनुयोक्तव्यस्तादृमर्थविनिश्चये इति । वृत्तिकारस्तूभयपक्षेऽपि न दोष   
इत्यभिप्रायेणाह । कुविकल्पपरिहार इति । यद्येवमभिव्यङ्ग्यत्वात्   
अभिव्यक्तेरपीत्याद्यनवस्था । अत आह । व्यक्तिस्वभावत्वादिति ।   
किञ्चाभिव्यक्तेरति तत्सहकारिसन्निधौ   
तद्व्यक्तिस्वभावत्वेनास्याभिव्यक्तेरभ्युपगमात् सतीत्वे न दोषः कश्चित् ।   
ततः कारणरूपायां मायायां शक्तिरूपाणां   
कार्याणामुपसंहारः सिद्धः ॥ २०� ॥  
  
वृत्तिः ।  
  
	तदेवं प्रकृते किं सिद्धं इत्याह ।  
  
यथा कटादिगूढस्य  
पटादेस्तद्व्युदासतः ।  
नासतः क्रियते व्यक्तिः  
कलादेर्ग्रन्थितस्तथा ॥ २१� ॥  
  
	यद्वत् कटाद्यवच्छिन्नस्य पटादेर्वस्तुनः   
तत्तदाच्छादनापनयनान्नाविद्यमानस्य व्यक्तिः क्रियते । अपि तु सदेव पटादि   
व्यज्यते । एवमुपसंहारकाले शक्त्यात्मना लीनं कलादिकार्यमहर्मुखे   
ग्रन्थितत्वादनन्तेशव्यापारेणाभिव्यज्यत इति मायाख्यं परमकारण   
सिद्धम् ॥  
  
इति भट्टविद्याकण्ठात्मजभट्टनारायणकण्ठविरचितायां   
मृगेन्द्रवृत्तौ मायालक्षणपरीक्षाप्रकरणं नवमं समाप्तम् ।  
  
दीपिका ।  
  
	एवं वक्ष्यत इत्याह । तदेवमित्यादि ।  
  
इत्यघोरशिवाचार्यविरचितायां मृगेन्द्रवृत्तिदीपिकायां   
मायालक्षणपरिक्षाप्रकरणं नवमम् ।  
  
