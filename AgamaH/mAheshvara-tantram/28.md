+++
title = "२८"

+++
अथ अष्टाविंशं पटलम्   
  
  
पार्वत्युवाच   
  
  
पुनर्ब्रूहि महादेव यथा स्याद्भजनोदयः ।  
कं वा गुरुमुपासीत कथं ज्ञानोदयो भवेत् ॥ २८-१ ॥  
  
  
शिव उवाच   
  
  
साधु पृष्टं त्वया भद्रे प्रवक्ष्यामि यथातथम् ।  
गोपनीयं प्रयत्नेन दर्शयेन्नैव कस्यचित् ॥ २८-२ ॥  
  
मायाग्रस्तमिदं विश्वं नानादुःखभयातुरम् ।  
अनित्यभवसन्तापपरितप्त समन्ततः ॥ २८-३ ॥  
  
कालदण्डभुजङ्गेन ग्रस्तमानमहर्निशम् ।  
दृष्ट्वा विरक्तः सततं स्वात्मनः शिवहेतवे ॥ २८-४ ॥  
  
सद्गुरोः शरणं यायात् शुद्धभावेन भामिनि ।  
गुरवो बहवः सन्ति दीपवच्च गृहे गृहे ॥ २८-५ ॥  
  
दुर्लभा गुरवो देवि ! सूर्यवत्सर्वदीपकाः ।  
गुरवो बहवः सन्ति शिष्यवित्तापहारकाः ॥ २८-६ ॥  
  
विरला गुरवो देवि ! शिष्यहृत्तापहारकाः ।  
शुद्धान्वयः शुद्धचेत्ताः शुद्धवेशः शुभाकृतिः ॥ २८-७ ॥  
  
शुभवादी शुभाचारः शुद्धभावः शुचिः स्वयम् ।  
वेदशास्त्रार्थतत्त्वज्ञो लोकसङ्गविवर्ज्जितः ॥ २८-८ ॥  
  
अलोलुपः सुशीलश्च दयादाक्षिण्यसंयुतः ।  
त्यागी विरागी गुणवान् गुणज्ञः शिष्यवत्सलः ॥ २८-९ ॥  
  
येन केनापि सन्तुष्टः शरण्यः क्रोधवर्ज्जितः ।  
स्वसिद्धान्तार्थतत्त्वज्ञो मितवाक् लोकवल्लभः ॥ २८-१० ॥  
  
पवित्रः संशयच्छेत्ता कृष्णप्रेमपरिप्लुतः ।  
एवं विधं गुरुं ज्ञात्वा कृपापीयूषवर्षिणम् ॥ २८-११ ॥  
  
फलपुष्पादिहस्तश्च गच्छेदभिमुखं गुरोः ।  
गुरोर्मन्दिरमासाद्य नत्वा तद्देहलीं प्रिये ॥ २८-१२ ॥  
  
आज्ञया सद्गुरोर्देवि दक्षपाद पुरःसरम् ।  
प्रविश्य तद्गृहं साज्ञाद्दण्डवत्प्रणमेच्च [तत् इत्यपि पाठः ।] तम् ॥ २८-१३ ॥  
  
भो नाथकरुणासिन्धो संसारार्णवतारक ।  
भ्रान्तं संसारगहने नानातापसमाकुले ॥ २८-१४ ॥  
  
अत्यन्तदीनहृदयं सर्वसाधनवर्जितम् ।  
अज्ञानपङ्कनिर्मग्नं मामुद्धर दयानिधे ॥ २८-१५ ॥  
  
अहं त्वां शरणं प्राप्तः शरण्यस्त्वं दयानिधिः ।  
अविलम्बेन संसारविच्छेदं कुरु मे प्रभो ॥ २८-१६ ॥  
  
एवं सम्प्रार्थितः सोऽथ गुरुनाथः कृपानिधिः ।  
पूर्वं परीक्षितं विप्रं वर्षेणैकेन सुन्दरि ॥ २८-१७ ॥  
  
वर्षाभ्यां क्षत्रियं देवि वैश्यं संवत्सरैस्त्रिभिः ।  
चतुर्भिर्वत्सरैः शूद्रं बोधयेद्विरहातुरम् ॥ २८-१८ ॥  
  
यदिचेद्वासनाजीवस्तदा बोध्यश्च सर्वथा ।  
स्वाप्निकश्चेत्तदा त्याज्यः अधिकारविपर्ययात् ॥ २८-१९ ॥  
  
परीक्षा लक्षणैर्देवि पुरा प्रोक्ता मयानघे ।  
अपरीक्षितजीवाय वितरेद्यदि बोधनम् ॥ २८-२० ॥  
  
न गुरुं तं विजानीयात् वासनापि न सा भवेत् ।  
शिष्येभ्यो धनमादाय सुखीस्यामिति यस्य धीः ॥ २८-२१ ॥  
  
न गुरुं तं विजानीयात् केवलं धूर्त एव सः ।  
धनाहारार्जने युक्ता दाम्भिका वेषधारिणः ॥ २८-२२ ॥  
  
भ्रामयन्ति जनान् सर्वान् ज्ञानिवत्प्रियदर्शनाः ।  
शिष्येणापि गुरुर्देवि परीक्ष्यः सर्वथैव हि ॥ २८-२३ ॥  
  
यद्यज्ञानवशात् शिष्यो गुरुं लक्षणवर्जितम् ।  
जानीयात्तत्क्षणं त्यक्त्वा गुरुमन्यं समाश्रयेत् ॥ २८-२४ ॥  
  
गन्धलुब्धो यथा भृङ्गः पुष्पात्पुष्पान्तरं व्रजेत् ।  
ज्ञानलुब्धस्तथा शिष्यो गुरोर्गुर्वन्तरं व्रजेत् ॥ २८-२५ ॥  
  
त्यजेन्मित्रममर्मज्ञं नारीं च व्यभिचारिणीम् ।  
अहन्तादुष्टसम्बन्धं ज्ञानहीनं गुरुं त्यजेत् ॥ २८-२६ ॥  
  
नदत्सु पञ्चवाद्येषु ब्राह्मणेषु पठत्सु च ।  
गायन्तीषु तथा स्त्रीषु शिष्यं सम्बोधयेद् गुरुः ॥ २८-२७ ॥  
  
आदौ शिष्यस्य देहं तु शोधयेन्निपुणो गुरुः ।  
असंस्कृतशरीरस्तु न योग्यः स्यात्कथञ्चन ॥ २८-२८ ॥  
  
कृतस्नानं समाहूय मुखाग्रे स्थापयेच्च तम् ।  
शुभासनश्वेतवस्त्रवसानं मलवर्जितम् ॥ २८-२९ ॥  
  
बोधयेत्तद्धृदाम्भोजे प्रदीपकलिकाकृतिः ।  
आत्मचैतन्यमीशानि तच्च स्वात्मनि योजयेत् ॥ २८-३० ॥  
  
ततोऽस्यपदयुगले भुवनानि चतुर्दश ।  
लिङ्गप्रदेशेऽस्य भूतानि चिन्तयेत्परमेश्वरि ॥ २८-३१ ॥  
  
अवशिष्टानि तत्त्वानि चिन्तयेद्धृदयाम्बुजे ।  
कण्ठदेशे नादविन्दुगुणांश्च परिचिन्तयेत् ॥ २८-३२ ॥  
  
ब्रह्मरन्ध्रे परं ब्रह्म पुरुषं प्रकृतीश्वरम् ।  
एवं सञ्चिन्त्य देवेशि जुहुयात्तान्यनुक्रमात् ॥ २८-३३ ॥  
  
जुहुयाल्लिङ्गदेशेस्य भुवनानि चतुर्दश ।  
लिङ्गदेशस्थभूतानि हृदितत्वेषु होमयेत् ॥ २८-३४ ॥  
  
हृदयस्थानि [हृदये यानि इति वा पाठः ।] तत्वानि बिन्दुनादे च ह्यर्पयेत् ।  
ब्रह्मरन्ध्रे चिते देवि परब्रह्मणि निष्कले ॥ २८-३५ ॥  
  
नादबिन्दुगुणान् हुत्वा प्रपञ्चविलयं स्मरेत् ।  
निष्प्रपञ्चं तदा शिष्यं बोधयेत्परमेश्वरि ॥ २८-३६ ॥  
  
न वर्णेषु तदा कश्चित् ब्राह्मणक्षत्रियादिषु ।  
न देवोऽसि न गन्धर्वो नासुरः पन्नगोऽपि वा ॥ २८-३७ ॥  
  
न त्वं देहो न त्वद्दहो नेन्द्रियाणि तथा मनः ।  
न च प्राणो न बुद्धिस्त्व नाहङ्कारो भवान्मतः ॥ २८-३८ ॥  
  
क्षरः सर्वप्रपञ्चोऽयमक्षरे प्रतिबिम्बतः ।  
अक्षरस्य दिदृक्षाभूद् ब्रह्मलीलावलोकने ॥ २८-३९ ॥  
  
तत्प्रियायाऽभवत्कामोऽक्षरलीलानिरीक्षणे ।  
तत इच्छा समुद्भूता ब्रह्मण्यज्ञानमसृजत् ॥ २८-४० ॥  
  
मोहाण्डं प्रविशन् साक्षी ददर्श स्वप्नगं जगत् ।  
तत्र वृन्दावने रासलीलायां रमिता प्रिया ॥ २८-४१ ॥  
  
अन्तर्हिते प्रिये कृष्णे दुःखाद्दुःखतरं गता ।  
कालमायान्धकारोऽस्मिन् भ्रान्तासि बहुधा मुधा ॥ २८-४२ ॥  
  
श्रीकृष्णस्य प्रिया चासि पूर्णस्य परमात्मनः ।  
उद्बुध्य स्वप्नतश्चित्ते प्रियाभावं निजं श्रय ॥ २८-४३ ॥  
  
तिरोभूय [तिरोभवित्री शनकैर्मायादेहमित्यपि पाठः ।] च शनकैर्मायादेहमनीप्सितम् ।  
क्षरं चैवाक्षरं हित्त्वा स्वपतिं पुनरेष्यसि ॥ २८-४४ ॥  
  
ब्रह्मानन्दरसज्ञानां [क्वचित्पुस्तके ४४-५५ श्लोकयोर्मध्ये एते ४५-५४ श्लोका नोपलभ्यन्ते । १८ मा०] ब्रह्मज्ञानवतां सताम् ।  
पद्धतिं ब्रह्मसृष्टीनां वक्ष्यामि शृणु सुन्दरि ॥ २८-४५ ॥  
  
गोत्रमुक्तं चिदानन्दं ब्रह्मानन्दो हि सद्गुरुः ।  
शिखा ज्ञानमयो प्रोक्ता सूत्रमक्षररूपकम् ॥ २८-४६ ॥  
  
किशोरी परमेष्टा च सेवनं पौरुषोत्तमम् ।  
पातिव्रत्यमनन्यत्वं साधनं समुदाहृतम् ॥ २८-४७ ॥  
  
वृन्दावनं नित्यमुक्तं विलाससुखसञ्ज्ञकम् ।  
जाप्यं च युगलं नाम तारतम्यो (मो) मनुः स्मृतः ॥ २८-४८ ॥  
  
ब्रह्मविद्या परा देवी देवो ब्रह्म सनातनम् ।  
शाला गोलाक इत्युक्तो द्वारमूर्ध्वमुदाहृतम् ॥ २८-४९ ॥  
  
स्वसंवेदः [सुसंवेदः सूक्ष्मो वेदः इत्यपि पाठः । स्वसंवेद्यः इत्यपि कश्चित् ।] समादिष्टः फलं नित्यविहारकम् ।  
दिव्यब्रह्मपुरं धाम परात्परमुदाहृतम् ॥ २८-५० ॥  
  
सद्गुरोश्चरणं क्षेत्रं सर्वशुद्धिकरं परम् ।  
यमुनासञ्ज्ञकं तीर्थं मननं प्रेमलक्षणम् ॥ २८-५१ ॥  
  
श्रीमद्भागवतं प्रोक्तं श्रवणं सारमद्भुतम् ।  
ऋषिः प्रोक्तो महाविष्णुर्ज्ञानं जाग्रत्स्वरूपकम् ॥ २८-५२ ॥  
  
आनन्दाख्यं कुलं प्राप्तं नित्ये धाम्नि प्रकीर्तितम् ।  
सम्प्रदायश्चिदानन्दो निजानन्दैः प्रकाशितः ॥ २८-५३ ॥  
  
एवं पद्धतिराख्याता पुरुषोत्तमसञ्ज्ञिका ।  
वर्तितव्यं ततो भद्रे साधनैरात्मलब्धये ॥ २८-५४ ॥  
  
प्रबोध्यैवं गुरुस्तस्मिन् चैतन्यं परमेश्वरि ।  
दिव्यदृष्ट्यावलोकेन स्थापयेत्पुनरेव तत् ॥ २८-५५ ॥  
  
ब्रह्मरन्ध्रपथा तस्मिन् चावतीर्ण इति स्मरन् ।  
कण्ठदेशे नादबिन्दू स्थापयेच्च ततः परम् ॥ २८-५६ ॥  
  
तत्वानि हृदयाम्भोजे लिङ्गे भूतानि पञ्च च ।  
ततः पादप्रदेशे तु स्थापयेद्भुवनावलिम् ॥ २८-५७ ॥  
  
एवं विराजं संस्कृत्य ततो मन्त्रं समादिशेत् ।  
मन्त्रोपदेशतः पूर्वं गुरुं सम्पूजयेत्प्रिये ॥ २८-५८ ॥  
  
सर्वस्वदक्षिणां दत्वा कृतकृत्यो भवेद्धि सः ।  
तदर्द्धं वा तदर्धं वा तदर्द्धार्द्धमथापि वा ॥ २८-५९ ॥  
  
सन्तोषयेद् गुरुं भक्त्या धनधान्याम्बरादिभिः ।  
अन्येभ्योऽपि यथाशक्ति भूषावस्त्रादिकं ददेत् ॥ २८-६० ॥  
  
साष्टाङ्गं च ततो देवि ! दण्डवत्पतितो भुवि ।  
प्रणमेद् गुरुमात्मीयं गुरुरुत्थापयेच्च तम् ॥ २८-६१ ॥  
  
उपवेश्य पुनः पार्श्वे लीलाभेदान् समादिशेत् ।  
लीलाभेदा गुरुमुखाद्बोद्धव्या एव सुन्दरि ॥ २८-६२ ॥  
  
ततो रहो रहश्चैव संस्थितो भावयेच्च तान् ।  
प्रियाभावो यदा बुद्धेः कृतकृत्यो भवेत्तदा ॥ २८-६३ ॥  
  
इति तेऽभिहितं देवि गोप्याद्गोप्यतरं च यत् ।  
समासेन महादेवि ! भूयः किं श्रोतुमिच्छसि ॥ २८-६४ ॥  
  
  
इति श्रीनारदपञ्चरात्रे श्रीमाहेश्वरतन्त्रे शिवपार्वतीसंवादे अष्टाविंशतिततं पटलम् ॥ २८-२८ ॥  
  
  
  