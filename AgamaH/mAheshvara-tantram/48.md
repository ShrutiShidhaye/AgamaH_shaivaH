+++
title = "४८"

+++
अथ अष्टचत्वारिंशं पटलम्   
  
  
पार्वत्त्युवाच   
  
  
भगवन् देवदेवेश जगन्नाथ दयानिधे ।  
कथा साध्वी महापुण्या भवता विनिरूपिता ॥ ४८-१ ॥  
  
अनुगृहीता नाथेन त्वयाहं करुणात्मना ।  
ब्रह्मगुह्यमिदं देव यदेतत्प्रकटीकृतम् ॥ ४८-२ ॥  
  
अतः परं तु देवेश वेदितव्यं न विद्यते ।  
तथापि प्रष्टुमिच्छामि कोऽमृतं पीय तृप्तिभाक् ॥ ४८-३ ॥  
  
मन्त्रराजप्रसङ्गेन सेवा ते विनिरूपिता ।  
यथा सिध्यन्ति देवेश वासनाः कृष्णयोषिताम् ॥ ४८-४ ॥  
  
धर्मः कृष्णप्रियाणां हि न सेवातोधिकः क्वचित् ।  
तथापि भवता नाथ किञ्चित् पूजापि सूचिता ॥ ४८-५ ॥  
  
विधिना केन देवेश क्रियते सा कदा च कैः ।  
एतन्मे ब्रूहि भो विद्वन् महांस्त्वं दीनवत्सलः ॥ ४८-६ ॥  
  
  
  
शिव उवाच   
  
  
प्रिये धन्यासि धन्यासि धन्यासि मम मानसम् ।  
प्रीणासि प्रश्नवादने सूर्योऽब्जमिव भानुना ॥ ४८-७ ॥  
  
अतस्त्वां कथयिष्यामि सुगोप्यमपि पूजनम् ।  
सेवनं मुख्यमेवोक्तं पूजनं गौणमुच्यते ॥ ४८-८ ॥  
  
सेवां कर्तुमशक्तश्चेत् पूजयेत्पुरुषोत्तमम् ।  
तदहं ते प्रवक्ष्यामि यन्मां त्वं पृच्छसि प्रिये ॥ ४८-९ ॥  
  
प्रातरुत्थाय देवेशि ब्रह्मरन्धे निजं गुरुम् ।  
ध्यात्वा पञ्चोपचारैश्च मानसैः पूजयेत्परम् ॥ ४८-१० ॥  
  
ततो हृदम्बुजे ध्यायेच्छ्रीकृष्णं स्वामिनीयुतम् ।  
प्रसन्नवदनाम्भोजप्रियावृन्दविहारिणम् ॥ ४८-११ ॥  
  
पूर्ववत्पूजयित्वाथ व्यवहारविधौ प्रिये ।  
अनुज्ञां प्रार्थयेत्तस्य प्रबद्धकरसम्पुटा ॥ ४८-१२ ॥  
  
  
  
जानामि धर्मं न हि मे प्रवृत्तिर्जानाम्यधर्मं न ततो निवृत्तिः ।  
मायान्धकारे गहने प्रविष्टा गृहान्धकूपे पतिता प्रमादात् ॥ ४८-१३ ॥  
  
यद्यत्करिष्यामि शुभाशुभं वा नाहं स्वतन्त्रः प्रकरोमि तत्तत् ।  
तस्मात्क्षमस्व प्रियनाथ सर्वं संसारयात्रामनुवर्त्तमानम् ॥ ४८-१४ ॥  
  
आदायाज्ञां ततो देवि भूमिं सम्प्रार्थ्य पूर्ववत् ।  
मलोत्सर्गविधिं कृत्वा हस्तपादादिशोधनम् ॥ ४८-१५ ॥  
  
पूर्ववद्देवदेवेशि दन्तशुद्धिं समाचरेत् ।  
तीर्थे वा स्वगृहे वापि स्नानं कृत्वा च पूर्ववत् ॥ ४८-१६ ॥  
  
पूजागृहसमीपं तु गत्वोक्तासनसंस्थितः ।  
कुङ्कुमादिशुभैर्द्रव्यैस्तिलकं हरिमन्दिरम् ॥ ४८-१७ ॥  
  
वामरेखास्थितो ब्रह्मा दक्षिणायामह प्रिये ।  
हरिर्मध्यगतस्तस्मान्मध्यदेशं न लेपयेत् ॥ ४८-१८ ॥  
  
न दर्पणे च जले तैले विलोक्य तिलकी भवेत् ।  
कृतमप्यकृतं वीक्ष्य दर्पणादौ तु यत्कृतम् ॥ ४८-१९ ॥  
  
  
  
मुद्रादिधारणं कुर्यात् यथा स्थानं महेश्वरि ।  
आदौ ललाटदेशे तु गदां कौमोदिकीं न्यसेत् ॥ ४८-२० ॥  
  
एकैकां विन्यसेद्वामपार्श्वे वामस्तने तथा ।  
बाहुयुग्मे तथैकैका द्वे द्वे वा भक्तिभावतः ॥ ४८-२१ ॥  
  
उदरे पञ्च चक्राणि हृदि चक्रत्रयं न्यसेत् ।  
चक्रद्वयं ततो देवि दक्षपार्श्वे नियोजयेत् ॥ ४८-२२ ॥  
  
त्रीणि दक्षस्तने युज्यात् द्वयं दक्षभुजे वहेत् ।  
दक्षकर्णस्य मूले तु चक्रयुग्मं प्रविन्यसेत् ॥ ४८-२३ ॥  
  
कण्ठदेशे तथा वामबाहौ चक्रं सकृत्सकृत् ।  
एक एव भवेद्देवि शङ्खो वामकपोलगः ॥ ४८-२४ ॥  
  
वामपार्श्वे तथा चैकः स्तने वामे द्वयं न्यसेत् ।  
वामबाहौ त्रयं विद्याद्वामकर्णे द्वयं तथा ॥ ४८-२५ ॥  
  
अधरेऽपि द्वयं न्यस्य शुभया गोपिकामृदा ।  
दक्षबाहौ तथा चैकमेवं शङ्खान् प्रविन्यसेत् ॥ ४८-२६ ॥  
  
  
  
पद्ममुद्राद्वयं वामे दक्षिणेऽपि तथा न्यसेत् ।  
नाममुद्रा तु सर्वाङ्गे विभृयाद्भक्तितत्परः ॥ ४८-२७ ॥  
  
अधृत्वा तुलसीमालामकृत्वायुधलाञ्छनम् ।  
न सिद्धिमाप्नुयात्कोऽपि सत्यमेव वचो मम ॥ ४८-२८ ॥  
  
  
पार्वत्युवाच   
  
  
अधृत्वायुधलिङ्गानि यः कुर्याद्भजनादिकम् ।  
न सिद्धिमाप्नुयादत्र मनो मे मुह्यतेतराम् ॥ ४८-२९ ॥  
  
रसरूपस्य कृष्णस्य न चास्त्यायुधधारणम् ।  
कस्मात्कृष्णप्रिया साक्षात् बिभृयाद्वैष्णवायुधम् ॥ ४८-३० ॥  
  
यो यो यद्देवता भक्तः स बिभर्ति तदायुधम् ।  
प्रयोजनं तु नास्त्येव तथाप्यादिश्यते त्वया ॥ ४८-३१ ॥  
  
  
  
तस्मान्मे संशयो जातो व्यथते हृदि शल्यवत् ।  
तमुद्धर दयासिन्धो येन मे निश्चयो भवेत् ॥ ४८-३२ ॥  
  
  
शिव उवाच   
  
  
शृणु देवि प्रवक्ष्यामि यन्मां त्वं परिपृच्छसि ।  
यस्य श्रवणमात्रेण मनो निःसंशयं भवेत् ॥ ४८-३३ ॥  
  
अद्वैतं भावयेन्नित्यं द्वैतभावं न भावयेत् ।  
द्वैतभावनया नित्यं संसारो न निवर्त्तते ॥ ४८-३४ ॥  
  
अद्वैतभावनिष्णातः संसारं नैव पश्यति ।  
तस्मादद्वैतभावेन यः पश्यति स पश्यति ॥ ४८-३५ ॥  
  
अयं ब्रह्मा हरिरयं रुद्रोयमिति व भिदा ।  
यः पश्यति महेशानि तस्य कालकृतं भयम् ॥ ४८-३६ ॥  
  
प्रपञ्चो ब्रह्मतन्मात्रं ब्रह्मादिस्थावरान्तकः ।  
द्वे ब्रह्मणीति वेदोक्तिर्लीलाभेदकृता भवेत् ॥ ४८-३७ ॥  
  
  
  
एकमेवाद्वितीयं चेत्यन्यथा तु विरुद्ध्यते ।  
तस्माद्द्वैतं तु देवेशि भ्रममात्रं न संशयः ॥ ४८-३८ ॥  
  
चन्द्रद्वैतं प्रतीयेत जलोपाधिप्रसङ्गतः ।  
जलोपाधिनिरासेन चन्द्राद्वैतं प्रकाशते ॥ ४८-३९ ॥  
  
ब्रह्मण्यपि तथा द्वैतमज्ञानेन विजृम्भितम् ।  
अज्ञानस्य निरासे तु ब्रह्माद्वैतं यथा भवेत् ॥ ४८-४० ॥  
  
कः शिवः को हरिर्ब्रह्मा एकत्वमनुपश्यतः ।  
तस्मादायुधलिङ्गानां धारणं न विरुध्यते ॥ ४८-४१ ॥  
  
आत्मश्रेयः प्रवृत्तानां तामससर्गमाश्रिताः ।  
दोषा विनायकाश्चान्ये भ्रंशयन्ति मनःश्रिताः ॥ ४८-४२ ॥  
  
पलायन्ते च ते सर्वे वैष्णवायुधदर्शनात् ।  
जाज्वल्यमानज्वलनज्वालयेवाकुलीकृताः ॥ ४८-४३ ॥  
  
  
  
सत्त्वोपाधिगतं ब्रह्म विष्णुस्तस्यायुधान्यपि ।  
दृष्ट्वा दोषाः पलायन्ते सिंहं दृष्ट्वा यथा गजाः ॥ ४८-४४ ॥  
  
अन्यथाविश्य चित्तं ते भजनं वारयन्ति हि ।  
तस्मादायुधलिङ्गानां धारणं सर्वथा प्रिये ॥ ४८-४५ ॥  
  
दृष्ट्वा बिभ्यति पापानि चक्राङ्कितवपुर्धरम् ।  
रजस्तमोमयाभावा न स्पृशन्ति कदाचन ॥ ४८-४६ ॥  
  
ये लोकरञ्जनार्थाय चक्राद्यायुधलाञ्छनाः ।  
पाखण्डिनः पतन्त्येते निरयेषु पुनः पुनः ॥ ४८-४७ ॥  
  
तस्माद्भजनाङ्गतया बिभृयादायुधानि तु ।  
भजन्सिद्धिमवाप्नोति पापदोषाद्यसंश्रितः ॥ ४८-४८ ॥  
  
द्वारपूजां ततः कृत्वा प्रविशेद्यागमन्दिरम् ।  
त्रिर्वामपार्ष्णिघातेन भौमांस्तालत्रयेण च ॥ ४८-४९ ॥  
  
  
  
अन्तरिक्षस्थितान् दिव्यदृष्ट्या भूतान् दिवि स्थितान् ।  
उत्सार्य भूमिं सम्प्रार्थ्य सम्प्रोक्ष्य विधिनासनम् ॥ ४८-५० ॥  
  
आचम्य च शिखां बध्वा मूलमन्त्रेण देशिकः ।  
स्त्रीवेषधारी सुभगः ताम्बूलवदनोर्चयेत् ॥ ४८-५१ ॥  
  
  
इति श्रीमाहेश्वरतन्त्रे उत्तरखण्डे शिवपार्वतीसम्वादे अष्टचत्वारिंशं पटलम् ॥ ४८-४८ ॥  
  
  
  
  