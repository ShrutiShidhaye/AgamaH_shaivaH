+++
title = "४६"

+++
अथ षट्चत्वारिंशं पटलम्   
    
    
शिव उवाच   
    
    
इत्थं स्मरन्ती सततं निजधाममहोदयम् ।  
क्रमेण वासना देवि गमयत्येव वासरान् ॥ ४६-१ ॥  
    
यद्येषा विरहावस्था स्मरणाख्या प्रवर्त्तते ।  
तदा स्मृतिपथारूढं निजं धाम भवेत्प्रिये ॥ ४६-२ ॥  
    
अन्यथा ध्यायमानस्य रसलीलामहोदधिम् ।  
मध्ये विच्छिद्य विच्छिद्य मनस्तस्मान्निवर्त्तते ॥ ४६-३ ॥  
    
यावन्न जायते ह्येषा दशा विरहसम्भवा ।  
तावन्न शक्नुयात्कर्तुं विद्धि सेवां मनोमयीम् ॥ ४६-४ ॥  
    
स्मृत्यवस्थोदयो यावत्तावत्सेवाद्वयं भवेत् ।  
आन्तरीया तथा बाह्या तयोर्नैकतरा क्वचित् ॥ ४६-५ ॥  
    
सेवया तद्गतं चेतः शनैर्लीलागतं भवेत् ।  
स्मृत्यवस्थामवाप्नोति क्रमेण परमेश्वरि ॥ ४६-६ ॥  
    
    
    
स्मृत्यवस्थोदये देवि मनस्तत्तन्मनोरथैः ।  
प्रलापाख्यामवाप्नोति दशां च व्याकुलीकृतम् ॥ ४६-७ ॥  
    
अबुद्धिपूर्वकालापः प्रलापः कथितः प्रिये ।  
प्रियलीलाविलासादिविषयस्थिरचेतसः ॥ ४६-८ ॥  
    
रमयस्वाद्य रुचिरं प्रियप्रेम्णा वनान्तरे ।  
प्रियं त्वं चिरकालेन मया प्राप्तोऽसि साम्प्रतम् ॥ ४६-९ ॥  
    
इत्यादिविविधालापाः प्रवर्त्तन्ते महेश्वरि ।  
यदा देहानुसन्धानं मध्ये मध्ये प्रजायते ॥ ४६-१० ॥  
    
अत्युग्रतरसन्तापनिर्वापणपटीयसी ।  
सुधाधारेव सततं वाक् त्वदीया रसस्रवा ॥ ४६-११ ॥  
    
अनङ्गकोटिसौन्दर्यमहाब्धिमथनोद्धृतः ।  
सारांश इव ते रूपमानन्दोद्वेलनक्षमम् ॥ ४६-१२ ॥  
    
महादुःखतमस्तोमविपाटनपटीयसी ।  
चन्द्रज्योत्स्नेव रुचिरा हास्यशोभा तव प्रिय ॥ ४६-१३ ॥  
    
मय्येतत्तु कथं नाथ विपरीतं प्रवर्त्तते ।  
एवमादीनि वाक्यानि प्रवर्त्तन्ते गुणस्तवे ॥ ४६-१४ ॥  
    
    
    
ततः क्रमेण देवेशि मनोवैवश्यकारिणी ।  
आध्यवस्था प्रवर्तेत विप्रलम्भदशात्मिका [विप्रलम्भरसात्मिका इ० पा० ।] ॥ ४६-१५ ॥  
    
दीर्घतापाग्निसन्तप्तमाधिग्रस्तं मनोन्तरम् ।  
बहिः सृजत्यश्रुधारां श्वासकम्पादिकं तथा ॥ ४६-१६ ॥  
    
विरहे प्राणनाथस्य अप्राप्तौ सङ्गमस्य च ।  
जायते देवदेवेशि दशा चोन्मादसञ्ज्ञिका ॥ ४६-१७ ॥  
    
श्वासाश्रुपातसन्तापकम्पभूलेखनादिभिः ।  
अवस्था ज्ञायते देवि ह्युन्माद इति सञ्ज्ञया ॥ ४६-१८ ॥  
    
जायमाने ततो देवि तापे विरहसम्भवे ।  
हुङ्कारमात्रवचना तन्द्रामोहसमाकुला ॥ ४६-१९ ॥  
    
अनुसन्धानरहिता श्वाससंशोषिताधरा ।  
विवर्णवदनाकारा कृशीभूतकलेवरा ॥ ४६-२० ॥  
    
    
    
नकट्यजातमरणा जडावस्था भवेप्रिये ।  
कदाचिद्देवदेवेशि धैर्यस्याप्यनवस्थितौ ॥ ४६-२१ ॥  
    
निजनाथवियोगाग्निज्वालाज्वलितविग्रहा ।  
जायते देवदेवेशि दशा मरणरूपिणी ॥ ४६-२२ ॥  
    
इत्येता विरहावस्था दश प्रोक्ता तवानघे ।  
विप्रलम्भाख्यशृङ्गाररसे प्रादुर्भवन्ति ताः ॥ ४६-२३ ॥  
    
यद्यप्येका प्रजायते दशा विरहसम्भवा ।  
तथापि च वरारोहे रसस्यानुभवो भवेत् ॥ ४६-२४ ॥  
    
यावन्न जायतेऽप्येका दशा विरहसम्भवा ।  
तावन्न जायते देवि रसस्यानुभवः क्वचित् ॥ ४६-२५ ॥  
    
ज्ञात्वापि प्रियविश्लेषं यद्यवस्थोदयो नहि ।  
तदा चूडामणिजपः कर्त्तव्यः शुद्धिहेतवे ॥ ४६-२६ ॥  
    
मनोविकारे भावाख्ये जायमाने सुरेश्वरि ।  
अप्राप्तौ विरहावस्थां धत्ते भावः स एव हि ॥ ४६-२७ ॥  
    
परानन्दे प्रिये ज्ञाते तदप्राप्तिवशादिह ।  
मनो विकृतिमभ्येति भावसञ्ज्ञामलौकिकीम् ॥ ४६-२८ ॥  
    
    
    
अनेकजन्मकलुषेर्यदा वीतं मनो भवेत् ।  
नैवाप्नोति तदाभावं येन स्याद्विरहोदयः ॥ ४६-२९ ॥  
    
तन्मालिन्यनिरासार्थं जपसेवार्चनादिकम् ।  
अवश्यमेव कर्त्तव्य श्रीकृष्णप्रीतये चिरम् ॥ ४६-३० ॥  
    
अनुग्रहदृशा पश्येत् यदैव पुरुषोत्तमः ।  
प्रसादसुमुखो भूत्त्वा तदा स्याद्विरहोदयः ॥ ४६-३१ ॥  
    
इति ते सर्वमाख्यातं दशावस्थानिरूपणम् ।  
समासेन महेशानि किं भूयः श्रोतुमिच्छसि ॥ ४६-३२ ॥  
    
    
इति श्रीमाहेश्वरतन्त्रे उत्तरखण्डे शिवोमासम्वादे षट्चत्वारिंशं पटलम् ॥ ४६-४६ ॥  
    
    
    
    