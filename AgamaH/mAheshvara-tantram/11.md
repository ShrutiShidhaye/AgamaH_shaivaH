+++
title = "११"

+++
अथ एकादशं पटलम्   
    
    
श्री शिव उवाच   
    
    
हृत्वाथ पूतनाप्राणान् सहबालान् कृपानिधिः ।  
शकटं पातयामास पादपल्लवलीलया ॥ ११-१ ॥  
    
तृणावर्त्तमथाकाशे हरन्तमहनद्धरिः ।  
स्तनं पीत्वा यशोदायै जृम्भमाणस्तु केवलम् ॥ ११-२ ॥  
    
मुखे प्रदर्शयामास भुवनानि चतुर्दश ।  
बाललीलाविनोदेन मृदमश्नन् कृपानिधिः ।  
अकल्पयद्देहयोगं कुमाराणामलौकिकम् ॥ ११-३ ॥  
    
नाश्नाति मृदमानन्दो दधिदुग्धान्यपि स्वयम् ।  
पुष्ट्यर्थं च कुमाराणामकरोत्सकलं प्रभुः ॥ ११-४ ॥  
    
व्रजस्था गोपिकाः सर्वाः कृष्णलीलाहृताशयाः ।  
विलोभयन्त्यः श्रीङ्कृष्णं दास्ये दुग्धं दधीन्यपि ॥ ११-५ ॥  
    
मृदूनि नवनीतानीत्युक्त्वा निन्युर्गृहान् स्वकान् ।  
ततोप्येकान्त आहूय दत्वा दधिमधूनि च ॥ ११-६ ॥  
    
कृष्णमालिङ्गयामासुश्चुचुम्बुर्मुखपङ्कजम् ।  
बालोभूत्वापि लोकस्य यशोदानन्दयोरपि ॥ ११-७ ॥  
    
आलिङ्ग्यत्यालिङ्ग्यमानः प्रतिचुम्बति चुम्बितः ।  
गोपिकाहृदयानन्दं वर्धयन् रतिचेष्टितैः ॥ ११-८ ॥  
    
रतिज्ञमिव तं मत्वा गोपिका रतिचेष्टयाः ।  
कुतूहलनिमग्नास्ता न वक्तुं शेकुरुत्सुकाः ॥ ११-९ ॥  
    
अन्यापि गृहमानीय खाद्यपानैरतोषयत् ।  
भूषयित्वाञ्जनाकल्पैरङ्गरागैः सुगन्धिभिः ॥ ११-१० ॥  
    
शुभासने समारोप्य दत्वा ताम्बूलवीटिकाम् ।  
इहैव बालकैरेतैः परिक्रीडस्व निर्भयः ॥ ११-११ ॥  
    
मान्यत्र गच्छ ते माता ज्ञापिता ताडयिष्यति ।  
इत्याहुर्गोपिकाः काश्चित्प्रेमबद्धा व्रजार्भके ॥ ११-१२ ॥  
    
व्रजेश्वरसुतं नीत्वा गृहमूचुः पराः स्त्रियः ।  
यदि नृत्यति सत्कृष्ण भवान् दास्ये मनोरथम् ॥ ११-१३ ॥  
    
इत्युक्तो नृत्यति स्मासौ रभसा वै मुदान्वितः ।  
हरन् कटाक्षमालाभिर्भावपूर्णाभिरावृतः ॥ ११-१४ ॥  
    
वव्रे नृत्यविधानार्थं कामं देहि प्रतिश्रुतम् ।  
कस्ते कामस्तयोक्तेसौ वव्रे कृष्णः स्ववाञ्छितम् ॥ ११-१५ ॥  
    
त्वदीयहृदये भाति कन्दुकद्वयमुत्तमम् ।  
देह्येतद्रमणार्थाय मित्रैः गोपसुतैः सह ॥ ११-१६ ॥  
    
जहास गोपीकृष्णस्य वाक्यश्रवणहर्षिता ।  
वृषभानोः सुता देवि राधिकानामविश्रुता ॥ ११-१७ ॥  
    
स्वामिनी वासना जाता श्रीकृष्णप्रेमविह्वला ।  
द्वादशैवसहस्राणि याः सख्यः परिकीर्त्तिताः ॥ ११-१८ ॥  
    
तदङ्गभूतास्ताःसर्वाः वस्तुभेदो न किञ्चन ।  
स्वामिन्यात्मा भवेत्कृष्णः कृष्णात्मा स्वामिनी हि सा ॥ ११-१९ ॥  
    
न तयोर्विद्यते भेदश्चन्द्रचन्द्रिकयोरिव ।  
रसात्मकं रसभोक्तृ परं ब्रह्म श्रुतीरितम् ॥ ११-२० ॥  
    
रसः शृङ्गार एवोक्तो रसशास्त्रविशारदैः ।  
संयोगो विप्रलम्भश्च शृङ्गारो द्विविधो मतः ॥ ११-२१ ॥  
    
संयुक्तयोश्च [द्र० पृ० चतुर्विंशपटलम् ११-१२ ।] संयोगो विप्रलम्भो वियुक्तयोः ।  
रसनित्यतया जातो वियोगस्तद्दलात्मकः ॥ ११-२२ ॥  
    
रसस्वभाव एवाय यत्सयोगवियोगवान् ।  
अन्यथा ह्यक्षरे कस्माद्दिदृक्षा जायते तथा ॥ ११-२३ ॥  
    
कथं प्रियाणां च तथा रसस्तस्माद्धि ताद्दृशः ।  
सच्चिदानन्दकं ब्रह्म यदुक्त श्रुतिमौलिभिः ॥ ११-२४ ॥  
    
चिदानन्दौ तु कूटस्थे पुरुषोत्तमे एव च ।  
उभावपि भवेद्ब्रह्म ब्रह्मभेदैर्विवर्जितम् ॥ ११-२५ ॥  
    
सजातीयविजातीयस्वगतैश्च सुलोचने ।  
ब्रह्मत्वे ह्यक्षरस्यापि आनन्दो द्विदलात्मकः ॥ ११-२६ ॥  
    
सदंशबीजमूला च प्रकृतिर्ह्यक्षरात्मगा ।  
न तस्माद्रसलीलायाः स्थितिः कुटस्थ ईश्वरे ।  
प्रकृतेश्च परत्वाच्च निर्गुणत्त्वान्महेश्वरि ॥ ११-२७ ॥  
    
उत्तमे पुरुषे पूर्णे ह्यानन्दात्मनि केवले ।  
लीला रसमयी रम्याः प्रतिक्षणनवा स्थिता ॥ ११-२८ ॥  
    
दिदृक्षितान्तःकरणवृत्तिः स्यादक्षरस्य या ।  
पुरुषोत्तमावेशती जाता नन्दगृहे तु सा ॥ ११-२९ ॥  
    
गुणलीलादिदृक्षायुक्वासनास्तत्प्रियासु याः ।  
ता एव व्रजसुन्दर्यस्ताभिः सङ्क्रीडते रसः ॥ ११-३० ॥  
    
स्वामिनीवासना राधा स्वयं वृन्दावनेश्वरी ।  
लवमात्रकालावच्छिन्नो विरहोऽभूद्रसात्मकः ॥ ११-३१ ॥  
    
नलिनीपत्रसंहत्याः सूक्ष्मसूच्याभिवेधने ।  
दले दले च यः कालः स कालो लववाचकः ॥ ११-३२ ॥  
    
अत्रापि संयोगवियोगभावैः क्रीडति वै हरिः ।  
कृष्णो राधास्वरूपेण विरहाक्रान्तचेतनः ॥ ११-३३ ॥  
    
कथं सा सङ्गता मे स्यादिति चिन्तापरोऽभवत् ।  
तत्सखीकृतमैत्रस्तु तत्कथाः कुरुतेऽनिशम् ॥ ११-३४ ॥  
    
नित्यं स्वरूपस्तवनैर्गतिहासनिरूपणैः ।  
वस्त्रमद्यतनं हृद्य तव सङ्ख्याः परिष्कृतम् ॥ ११-३५ ॥  
    
इत्यावेदितहार्दास्ताः सख्यः प्राहुश्च राधिकाम् ।  
राधे नन्दसुतः सोऽयं सुन्दरः प्रतिभाति मे ॥ ११-३६ ॥  
    
तव रूपानुरूपोऽयं चतुरो व्रजबल्लभः ।  
नित्यं च त्वत्कथालापः त्वत्प्राणस्त्वन्मनाः सदा ।  
त्वामेव ध्यायते चित्ते सङ्गमस्ते यथा भवेत् ॥ ११-३७ ॥  
    
    
राधोवाच  
    
    
कुत्र सङ्गतिरेतेन मम स्यात्सखि चिन्तय ।  
अहमप्यस्य रूपेण सौन्दर्येण गुणेन च ।  
मोहितास्मि क्षणं नैनं विस्मरामि कथञ्चन ॥ ११-३८ ॥  
    
यशोदानन्दनं कृष्णं स्वप्ने पश्यामि सन्ततम् ।  
क्रीडमानं मया सार्द्धं पिबन्तमधरासवम् ॥ ११-३९ ॥  
    
यस्मिन् दृष्टे ममाङ्गेषु स्वेदरोमाञ्चकञ्चुकम् ।  
वेपथुः स्वरभङ्गो वा जायते साम्प्रतं सखि ॥ ११-४० ॥  
    
यत्सौन्दर्यरसाम्भोधौ निमग्नं सखि मे मनः ।  
न निवृत्तिमवाप्नोति विना तद्दर्शनं क्वचित् ॥ ११-४१ ॥  
    
कृष्णमूर्तिं प्रपश्यामि भ्रमान्निकटवर्तिनीम् ।  
क्षणादन्तर्हितां दृष्ट्वा मदात्मा तप्यते भृशम् ॥ ११-४२ ॥  
    
किं करोमि क्व गच्छामि कस्याग्रे कथयाम्यहम् ।  
नय मां नन्दतनयं कृष्णं प्राणाधिकं मम ॥ ११-४३ ॥  
    
विरहाग्निमहाज्वालावलीढा मे वपुर्लता ।  
कृष्णाधरसुधापूरप्लाविता शान्तिमेष्यति ॥ ११-४४ ॥  
    
तस्य मे सङ्गमोपायं विचारय निजे हृदि ।  
गच्छ कृष्णागमे यत्नं कुरु सङ्केतसद्मनि ॥ ११-४५ ॥  
    
इत्येवं राधया प्रोक्ता सखी प्राणपतिं ययौ ॥ ११-४६ ॥  
    
    
    
इति श्रीपञ्चरात्रे माहेश्वरतन्त्रे उत्तरखण्डे शिवोमासंवादे एकादशं पटलम् ॥ ११-११ ॥  
    
    
    
    
    