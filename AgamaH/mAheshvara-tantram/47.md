+++
title = "४७"

+++
अथ सप्तचत्वारिंशं पटलम्   
  
  
पार्वत्युवाच   
  
  
भगवन् श्रोतुमिच्छामि यथा कृष्णः प्रसीदति ।  
विना जपं विना सेवां विना पूजामपि प्रभो ॥ ४७-१ ॥  
  
यथा कृष्णः प्रसन्नः स्यात्तमुपायं वदाधुना ।  
अन्यथा देवदेवेश पुरुषार्थो न सिद्ध्यति ॥ ४७-२ ॥  
  
  
शिव उवाच   
  
  
साधु पार्वति ते प्रश्नः सावधानतया शृणु ।  
विना जपं विना सेवां विना पूजामपि प्रिये ॥ ४७-३ ॥  
  
यथा कृष्णः प्रसन्नः स्यात्तमुपायं वदामि ते ।  
जपसेवादिकं चापि विना स्तोत्रं न सिद्ध्यति ॥ ४७-४ ॥  
  
कीर्तिप्रियो हि भगवान् वरात्मा पुरुषोत्तमः ।  
जपस्तन्मयतासिद्ध्यै सेवा स्वाचाररूपिणी ॥ ४७-५ ॥  
  
  
  
स्तुतिः प्रसादनकरी तस्मात्स्तोत्रं वदामि ते ।  
सुधाम्भोनिधिमध्यस्थे रत्नद्वीपे मनोहरे ॥ ४७-६ ॥  
  
नवखण्डात्मके तत्र नवरत्नविभूषिते ।  
तन्मध्ये चिन्तयेद्रम्यं मणिगृहमनुत्तमम् ॥ ४७-७ ॥  
  
परितो वनमालाभिः ललिताभिः विराजिते ।  
तत्र सञ्चिन्तयेच्चारु कुट्टिमं सुमनोहरम् ॥ ४७-८ ॥  
  
चतुःषष्ट्या मणिस्तम्भैश्चतुर्दिक्षु विराजितम् ।  
तत्र सिंहासने ध्यायेत्कृष्णं कमललोचनम् ॥ ४७-९ ॥  
  
अनर्घ्यरत्नजटितमुकुटोज्वलकुण्डलम् ।  
सुस्मितं सुमुखाम्भोजं सखीवृन्दनिषेवितम् ॥ ४७-१० ॥  
  
स्वामिन्याश्लिष्टवामाङ्गं परमानन्दविग्रहम् ।  
एवं ध्यात्वा ततः स्तोत्रं पठेत्सुविजितेन्द्रियः ॥ ४७-११ ॥  
  
  
श्रीकृष्णस्तोत्रम्   
  
  
कृष्णं कमलपत्राक्षं सच्चिदानन्दविग्रहम् ।  
सखीयूथान्तरचरं प्रणमामि परात्परम् ॥ ४७-१२ ॥  
  
शृङ्गाररसरूपाय परिपूर्णसुखात्मने ।  
राजीवारुणनेत्राय कोटिकन्दर्परूपिणे ॥ ४७-१३ ॥  
  
  
  
वेदाद्यगमरूपाय वेदवेद्यस्वरूपिणे ।  
अवाङ्मनसविषयनिजलीलाप्रवर्त्तिने ॥ ४७-१४ ॥  
  
नमः शुद्धाय पूर्णाय निरस्तगुणवृत्तये ।  
अखण्डाय निरंशाय निरावरणरूपिणे ॥ ४७-१५ ॥  
  
संयोगविप्रलम्भाख्यभेदभावमहाब्धये ।  
सदंशविश्वरूपाय चिदंशाक्षररूपिणे ॥ ४७-१६ ॥  
  
आनन्दांशस्वरूपाय सच्चिदानन्दरूपिणे ।  
मर्यादातीतरूपाय निराधाराय साक्षिणे ॥ ४७-१७ ॥  
  
मायाप्रपञ्चदूराय नीलाचलविहारिणे ।  
माणिक्यपुष्परागाद्रिलीलाखेलप्रवर्त्तिने ॥ ४७-१८ ॥  
  
चिदन्तर्यामिरूपाय ब्रह्मानन्दस्वरूपिणे ।  
प्रमाणपथदूराय प्रमाणाग्राह्यरूपिणे ॥ ४७-१९ ॥  
  
  
  
मायाकालुष्यहीनाय नमः कृष्णाय शम्भवे ।  
क्षरायाक्षररूपाय क्षराक्षरविलक्षणे ॥ ४७-२० ॥  
  
तुरीयातीतरूपाय नमः पुरुषरूपिणे ।  
महाकामस्वरूपाय कामतत्त्वार्थवेदिने ॥ ४७-२१ ॥  
  
दशलीलाविहाराय सप्ततीर्थविहारिणे ।  
विहाररसपूर्णाय नमस्तुभ्यं कृपानिधे ॥ ४७-२२ ॥  
  
विरहानलसन्तप्तभक्तचित्तोदयाय च ।  
आविष्कृतनिजानन्दविफलीकृतमुक्तये ॥ ४७-२३ ॥  
  
द्वैताद्वैतमहामोहतमःपटलपाटिने ।  
जगदुत्पत्तिविलयसाक्षिणेऽविकृताय च ॥ ४७-२४ ॥  
  
ईश्वराय निरीशाय निरस्ताखिलकर्मणे ।  
संसारध्वान्तसूर्याय पूतनाप्राणहारिणे ॥ ४७-२५ ॥  
  
  
  
रासलीलाविलासोर्मिपूरिताक्षरचेतसे ।  
स्वामिनीनयनाम्भोजभावभेदैकवेदिने ॥ ४७-२६ ॥  
  
केवलानन्दरूपाय नमः कृष्णाय वेधसे ।  
स्वामिनीहृदयानन्दकन्दलाय तदात्मने ॥ ४७-२७ ॥  
  
संसारारण्यवीथीषु परिभ्रान्तात्मनेकधा ।  
पाहि मां कृपया नाथ त्वद्वियोगाधिदुःखिताम् ॥ ४७-२८ ॥  
  
त्वमेव मातृपित्रादिबन्धुवर्गादयश्च ये ।  
विद्या वित्तं कुलं शील त्वत्तो मे नास्ति किञ्चन ॥ ४७-२९ ॥  
  
यथा दारुमयी योषिच्चेष्टते शिल्पिशिक्षया ।  
अस्वतन्त्रा त्वया नाथ तथाहं विचरामि भोः ॥ ४७-३० ॥  
  
सर्वसाधनहीनां मां धर्माचारपराङ्मुखाम् ।  
पतितां भवपाथोधौ परित्रातुं त्वमर्हसि ॥ ४७-३१ ॥  
  
मायाभ्रमणयन्त्रस्थामूर्ध्वाधोभयविह्वलम् ।  
अदृष्टनिजसङ्केतां पाहि नाथ दयानिधे ॥ ४७-३२ ॥  
  
  
  
अनर्थेऽर्थदृशं मूढां विश्वस्तां भयदस्थले ।  
जागृतव्ये शयानां मामुद्धरस्व दयापरः ॥ ४७-३३ ॥  
  
अतीतानागतभवसन्तानविवशान्तराम् ।  
बिभेमि विमुखी भूय त्वत्तः कमललोचन ॥ ४७-३४ ॥  
  
मायालवणपाथोधिपयःपानरतां हि माम् ।  
त्वत्सान्निध्यसुधासिन्धुसामीप्यं नय माऽचिरम् ॥ ४७-३५ ॥  
  
त्वद्वियोगार्तिमासाद्य यज्जीवामीति लज्जया ।  
दर्शयिष्ये कथं नाथ मुखमेतद्विडम्बनम् ॥ ४७-३६ ॥  
  
प्राणनाथ वियोगेऽपि करोमि प्राणधारम् ।  
अनौचिती महत्येषा किं न लज्जयतीह माम् ॥ ४७-३७ ॥  
  
किं करोमि क्व गच्छामि कस्याग्रे प्रवदाम्यहम् ।  
उत्पद्यन्ते विलीयन्ते वृत्तयोब्धौ यथोर्मयः ॥ ४७-३८ ॥  
  
  
  
अहं दुःखाकुली दीना दुःखहा न भवत्परः ।  
विज्ञाय प्राणनाथेदं यथेच्छसि तथा कुरु ॥ ४७-३९ ॥  
  
ततश्च प्रणमेत्कृष्णं भूयो भूयः कृताञ्जलिः ।  
इत्येतद्गुह्यमाख्यातं न वक्तव्यं गिरीन्द्रजे ॥ ४७-४० ॥  
  
एवं यः स्तौति देवेशि त्रिकालं विजितेन्द्रियः ।  
आविर्भवति तच्चित्ते प्रेमरूपी स्वयं प्रभुः ॥ ४७-४१ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे सप्तचत्वारिंशं पटलम् ॥ ४७-४७ ॥  
  
  
  
  
  