+++
title = "०८"

+++
अथ अष्टमं पटलम्   
    
    
शिव उवाच   
    
    
इच्छया ससृजे निद्रा त्रिगुणा मोहरूपिणी ।  
तथा विस्रंसितज्ञानो मुमोह जगदीश्वरः ॥ ८-१ ॥  
    
मोहरूपं तदज्ञानं यस्य शक्तिद्वयं प्रिये ।  
आवरणा प्रथमा देवि विक्षेपात्मा परा मता ॥ ८-२ ॥  
    
स्वप्रकाशं यथा दीपमभ्रपत्रावृतिर्यथा ।  
निगुह्येतं जितानेन नानाभावान्प्रदर्शयेत् ॥ ८-३ ॥  
    
एवं कूटस्थपुरुषमावृत्यावरणात्मिका ।  
ततो विक्षेपरूपेण विश्वमात्मन्यदर्शयत् ॥ ८-४ ॥  
    
शक्तिद्वयसमापेतमज्ञानमिति तद्विदुः ।  
यथा शयानः पुरुषो जाग्रद्दृष्टं विमुञ्चति ॥ ८-५ ॥  
    
तद्वासनावासितायां बुद्धौ स्वप्नं प्रपश्यति ।  
यथा ददर्शविश्वात्मा स्वप्नारूढं जगत्प्रिये ॥ ८-६ ॥  
    
यथाशयानः पुरुषः स्वप्ने राजा यथा भवेत् ।  
राजदेहेन प्रकृतीः सर्वा एव नियच्छति ॥ ८-७ ॥  
    
तथा नारायणं रूपं धत्ते देवश्चिदात्मकः ।  
तेन रूपेण देवेशि स्वप्नलीलां प्रपश्यति ॥ ८-८ ॥  
    
सत्वं रजस्तम इति पृथिव्यादीनि सुन्दरि ।  
तत्र जातानि देवेशि येभ्योऽण्डमभवत्प्रिये ॥ ८-९ ॥  
    
तत्र जाता इमे लोकाः सप्त चोर्ध्वमधस्तथा ।  
सप्तार्णवाः सप्तद्वीपा जम्बूद्वीपस्तु मध्यगः ॥ ८-१० ॥  
    
तन्मध्ये भारतं वर्षं माथुरं तत्र मण्डलम् ।  
तन्मध्ये गोकुलं जातं स्वाप्निकं सुरसुन्दरि ॥ ८-११ ॥  
    
बहिर्वत् भासते विश्वं निद्रयान्तर्गतं प्रिये ।  
ब्रह्मसत्तैव तत्सत्ता पृथक् सत्ता न विद्यते ॥ ८-१२ ॥  
    
भित्यन्तर्गतचित्राणि यथाधिष्ठानतः पृथक् ।  
न सन्ति देवदेवेशि तदा त्रासमयान्यपि ॥ ८-१३ ॥  
    
एवं विश्वमयं चित्रम् आत्मभित्तिमधिंष्ठितम् ।  
न पृथक् देवि कुत्रापि पृथक् जानन्त्यपण्डिताः ॥ ८-१४ ॥  
    
ब्रह्मगुह्यमिदं देवि वक्तुं जिह्वा जडायते ।  
गात्राणि शिथिलायन्ते वाणी मे गद्गदायते ।  
तथापि प्रेमवशगो दिङ्मात्रं प्रब्रवीमि ते ॥ ८-१५ ॥  
    
एकदा पुरुषः साक्षात्पुरुषोत्तमसञ्ज्ञकः ।  
सखीनां मण्डलगतः स्वामिन्या श्लिष्टया प्रभुः ॥ ८-१६ ॥  
    
रत्नसिंहासनासीनः पदाक्रान्तमहीतलः ।  
पाणिना भ्रामयन्पद्मं पदावष्टब्धविग्रहः ॥ ८-१७ ॥  
    
दिव्यक्रीडारसानन्दो दिव्यभूषणभूषितः ।  
दिव्यमाणिक्यमुकुटो दिव्यकुण्डलमण्डितः ॥ ८-१८ ॥  
    
निश्चलालिकुलाकारकुटिलः स्निग्धकुन्तलः ।  
शरत्पद्मलसद्वक्रो नयनानन्दवर्षणः ॥ ८-१९ ॥  
    
दिव्यहीरालिदशनः प्रवालदशनच्छदः ।  
अनङ्गधनुराकारकुटिलभ्रूलतोत्सवः ॥ ८-२० ॥  
    
स्मितमाधुर्यविजितमाधुर्यरससागरः ।  
कम्बुकण्ठलसद्रेखात्रयशोभामनोहरः ॥ ८-२१ ॥  
    
मुक्ताहारलसद्वक्षः स्फुरमाणमणिप्रभः ।  
काञ्चीकपालविस्फूर्जत्किङ्किणीजालमण्डितः ॥ ८-२२ ॥  
    
वलयाङ्गदकेयूरोर्मिकावृन्दविभूषितः ।  
सुनासः सुन्दरमुखः स्मितोदारमुखाम्बुजः ॥ ८-२३ ॥  
    
दिव्यगन्धानुलिप्ताङ्गो दिव्याम्बरविभूषितः ।  
सुधासमुद्रलहरीशीतलाकृतिसुन्दरः ॥ ८-२४ ॥  
    
गम्भीरावर्तनाभ्युद्यत्तनुरोमलताङ्कुरः ।  
स्वामिनी संस्थिता तस्य वामदेशे सहासना ॥ ८-२५ ॥  
    
अचञ्चलतडित्कोटिद्युतिभूषणभूषिता ।  
दिव्यधात्रीफलस्थूलनासानटितमौक्तिका ॥ ८-२६ ॥  
    
शृङ्गाररससम्पूर्णनेत्रान्दोलनविभ्रमैः ।  
विलुम्पन्तीव देवेशि भर्त्तुश्चित्तगभीरताम् ॥ ८-२७ ॥  
    
मधुरोल्लापमाधुर्यविनिर्भर्त्सितकच्छपी ।  
मन्दर्स्मितप्रभापूरमज्जत्प्राणेशमानसा ॥ ८-२८ ॥  
    
मुखामोदविलुब्धालिझङ्कारोद्विग्नलोचना ।  
भ्रूलताजितकन्दर्पवरकार्मुकविभ्रमा ॥ ८-२९ ॥  
    
मणिमजीरनिर्ह्रादविमोहितमरालिका ।  
नखेन्दुरुचिसदोहमज्जन्नूपुरमण्डला ॥ ८-३० ॥  
    
आनन्दसागरोद्वेलविधूपममुखाम्बुजा ।  
कुचकुम्भलसन्मुक्ताहारभारमनोहरा ॥ ८-३१ ॥  
    
ग्रैवेयाभरणोद्दीप्ता क्रम्बुकण्ठी शुचिस्मिता ।  
सख्यः प्रियां पुरस्कृत्य प्राहुः प्राणेश्वरं मुदा ॥ ८-३२ ॥  
    
    
सख्य ऊचुः   
    
    
प्राणनाथ प्रियायास्ते मनोरथमहाद्रुमः ।  
फलितो नैव दृश्येत त्वयि भर्त्तरि किं पुनः ॥ ८-३३ ॥  
    
मनोरथविघातेन धुनोत्येव प्रियामनः ।  
बाललीलादिदृक्षास्मान् बाधते हृदयस्थिता ॥ ८-३४ ॥  
    
यथेन्दोश्चन्द्रिकायाश्च यथा कुसुमगन्धयोः ।  
शब्दार्थयोर्यथैवेश यथा बह्न्यर्चिषोः प्रभो ॥ ८-३५ ॥  
    
अनाद्यभेदो देवेशि स्वामिन्यापि तथैव ते ।  
अस्माकमपि भो स्वामिन् स्वामिन्यापि तथैव सः ॥ ८-३६ ॥  
    
कस्य हेतोर्न कुरुषे तन्मनोरथपूरणम् ।  
अविलम्बितमेवैतत्कुरुष्व हृदयस्थितम् ॥ ८-३७ ॥  
    
    
इति श्रीमाहेश्वरतन्त्रे उत्तरखण्डे शिवोमासंवादे अष्टमं पटलम् ॥ ८-८ ॥  
    
    
    
    