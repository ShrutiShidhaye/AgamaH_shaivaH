+++
title = "०३"

+++
अथ तृतीयं पटलम्   
    
    
    
पार्वत्युवाच   
    
    
भगवत् श्रोतुमिच्छामि परं कौतूहलं हि मे ।  
रमया परया साध्व्या प्रार्थितोऽपि पुनः पुनः ॥ ३-१ ॥  
    
नोक्तवान्परमं तत्वं तदर्थं तपसे गता ।  
महाश्चर्यतमं देव तन्मे व्याख्यातुमर्हसि ॥ ३-२ ॥  
    
    
शिव उवाच   
    
    
शृणु सुन्दरि वक्ष्यामि तव स्नेहादशेषतः ।  
अवाच्यमन्यथा देवि कोटिकल्पशतैरपि ॥ ३-३ ॥  
    
प्रार्थितोऽपि यदा विष्णुर्नोक्तवान् स्वहृदि स्थितम् ।  
श्रवणेच्छाविघातेन विरहाग्निविधूतया ॥ ३-४ ॥  
    
कृतं महत्तपश्चोग्रं सर्वलोकोपतापनम् ।  
केतुमालं (ले) समासाद्य कृत्वा नियममात्मना ॥ ३-५ ॥  
    
साध्वी चकार प्रतिमां विष्णोः परमसुन्दराम् ।  
तत्र पर्यचरत् प्रीत्या गर्हयन्ती स्वकं वपुः ॥ ३-६ ॥  
    
स्नानेन त्रिषु कालेषु नियमेन दमेन च ।  
भावशुद्धिं गता साध्वी स्थण्डिले शयने गता ॥ ३-७ ॥  
    
शीतकाले जले मग्ना ग्रीष्मे पञ्चाग्निसेविनी ।  
वर्षाष्वपि स्थलगता वृष्टिवातसहा स्थिता ॥ ३-८ ॥  
    
स्त्रीत्वचाञ्चल्यमुत्सृज्य नानालङ्कारसम्पदम् ।  
भूम्यामशेत सततं चिन्तयन्ती हरिं हृदि ॥ ३-९ ॥  
    
स्वप्ने ददर्श सततं हरिं कमललोचनम् ।  
तत्रापि प्रार्थयन्तीदं सोऽपि नेत्त्याह विक्लवम् ॥ ३-१० ॥  
    
सुप्ता सोत्थाय तत्रैव पुनरुद्बोधमागता ।  
एवं सा तन्मयीभूतहृदया विवशा भृशम् ॥ ३-११ ॥  
    
आत्मानं गर्हयामास मनोरथमपश्यति ।  
यदा मनोरथं नैवं प्राप्ता देवी तपस्विनी ।  
तदैकपादेन भुवमाक्रम्यात्मनि निर्मला ॥ ३-१२ ॥  
    
निधाय स्वामिनं चित्ते तस्मिन् चित्तं निधाय च ।  
एकात्म्यं तु गता साध्वी तताप परमं तपः ॥ ३-१३ ॥  
    
तच्छिखायाः समुद्भूतः सधूमोऽग्निः परिज्वलन् ।  
तापयामास निखिलं ब्रह्माण्डं भयविह्वलम् ॥ ३-१४ ॥  
    
देवासुरनरा नागा गन्धर्वाप्सरसस्तथा ।  
पिशाचा गुह्यकाः सिद्धा विद्याध्राः खगचारणाः ॥ ३-१५ ॥  
    
तपोमयेन ज्वलता वह्निना दुःसहेन च ।  
व्यथिताः शोकसंविग्ना न सुखं लेभिरे क्वचित् ॥ ३-१६ ॥  
    
ततश्चेन्द्रादयो देवा मरुतश्रोष्मपादयः ।  
आदित्या वसवो रुद्रा ह्यश्विनौ पितरस्तथा ॥ ३-१७ ॥  
    
ब्रह्माणं शरणं जग्मुः पितामहमनिन्दितम् ।  
ददृशुः परमं देवं ब्रह्माणं परमासने ॥ ३-१८ ॥  
    
प्राणायामेन युञ्जानं शुभ्रकूर्चं चतुर्मुखम् ।  
सनकाद्यैः परिवृतं नारदाद्यैरुपासितम् ॥ ३-१९ ॥  
    
मूर्तिमद्भिस्तथा वेदैः पृथक्सिंहासनस्थितैः ।  
पुराणैः संहिताभिश्च विद्याभिः परिवेष्टितम् ॥ ३-२० ॥  
    
विचारयन्तमात्मानं परमं तमसः परम् ।  
पुण्योत्कर्षेण धर्मेण त्यागेन ज्ञानसम्पदा ॥ ३-२१ ॥  
    
विमर्षेणात्मनश्चापि ब्रह्मचर्येण संयमैः ।  
नियमैर्योगधर्मैश्च यत्र क्रीडन्ति सङ्गताः ॥ ३-२२ ॥  
    
दृष्ट्वामरास्ते परमासने स्थितं ब्रह्माणमाद्यं पुरुषं पुरातनम् ।  
प्रणेमुरानन्दजलाकुलेक्षणाः कृष्यत्वचो गद्गदयाब्रुवन् गिरः ॥ ३-२३ ॥  
    
नमो नमस्ते जगदेककर्त्रे नमो नमस्ते जगदेकपात्रे ।  
नमो नमस्ते जगदेकहर्त्रे रजस्तमःसत्वगुणाय भूम्ने ॥ ३-२४ ॥  
    
अण्डं चतुर्विंशतितत्त्वजातं तस्मिन् भवानेष विरञ्चिनामा ।  
जगच्छरण्यो जगदुद्वमन्स्वयं पितामहस्त्वं परिगीयसे बुधैः ॥ ३-२५ ॥  
    
त्वं सर्वसाक्षी जगदन्तरात्मा हिरण्यगर्भो जगदेककर्त्ता ।  
हर्त्ता तथा पालयितासि देव त्वत्तो न चान्यत्परमस्ति किञ्चित् ॥ ३-२६ ॥  
    
त्वमादिदेवः पुरुषः पुराणः साक्षात् स्वयं ज्योतिरजः परेशः ।  
त्वन्मायया मोहितचेतसो ये पश्यन्ति नानात्त्वमहो त्वयीशे ॥ ३-२७ ॥  
    
त्वमाद्यः पुरुषः पूर्णस्त्वमनन्तो निराश्रयः ।  
सृजसि त्वं च भूतानि भूतैरेवात्ममायया ॥ ३-२८ ॥  
    
त्वया सृष्टमिदं विश्वं सचराचरमोजसा ।  
कथं न पालयस्येतत् ज्वलदाकस्मिकाग्निना ॥ ३-२९ ॥  
    
विनाशमेष्यति जगत् त्वया सृष्टमिदं प्रभो ।  
न जानीमो वयं तत्र कारणं तद्विचिन्त्यताम् ॥ ३-३० ॥  
    
कोऽयं वह्निरपूर्वोऽयमुत्थितः परितो ज्वलन् ।  
तेनोद्विग्नमिदं विश्वं ससुरासुरमानवम् ॥ ३-३१ ॥  
    
तस्य त्वं शमनोपायं विचारय महामते ।  
न चेदद्य भविष्यन्ति लोका भस्मावशेषिताः ॥ ३-३२ ॥  
    
इति तेषां च गृणतां देवानामातुरं वचः ।  
विमृश्य ध्यानयोगेन तदिदं हृद्यवाप सः ॥ ३-३३ ॥  
    
ततः प्रोवाच वचनममरांस्तु पितामहः ।  
शृणुध्वममराः सर्वे वचनं मदुदाहृतम् ॥ ३-३४ ॥  
    
तपस्यति रमा देवी साक्षात्पत्यावमानिता ।  
किं त्वं ध्यायसि देवेश परं तत्त्वं भवत्परम् ॥ ३-  
तद्वदस्वेति चाप्युक्तस्तथा नोवाच वै हरिः ॥ ३-३५ ॥  
    
ततो निर्बन्धनिर्विण्णा रमा देवी रुषान्विता ।  
केतुमालं समासाद्य तपो दारुणमाश्रिता ॥ ३-३६ ॥  
    
सा तपो लोकभयदं दारुणं विष्णुवल्लभा ।  
करोति तद्भालदेशादुत्थितोऽग्निस्तपोमयः ॥ ३-३७ ॥  
    
तेन लोकाः सुसन्तप्ता दग्धप्राया विचेतसः ।  
नाशमेष्यन्त्यसन्देहो यदि सा न तपस्त्यजेत् ॥ ३-३८ ॥  
    
तस्माद्वैकुण्ठनिलयं हरेर्गत्वा दिवौकसः ।  
विष्णुं प्रसादयिष्यामः सरुद्राः सर्व एव हि ॥ ३-३९ ॥  
    
एवं निश्चित्य ते सर्वे मम धाम समाययुः ।  
मामस्तुवन् गिरा माध्व्या प्रबद्धकरसम्पुटाः ॥ ३-४० ॥  
    
मयापि सत्कृता देवि सेन्द्रा ब्रह्मपुरोगमाः ।  
दृष्ट्या सम्भाव्य देवेशम् उपगुह्य पितामहम् ॥ ३-४१ ॥  
    
नत्वा बृहस्पतिं देवि यथा योग्यं तथापरान् ।  
निषीदध्वं निषीदध्वमित्युक्तास्ते मयामराः ॥ ३-४२ ॥  
    
निषेदुर्म्लानवदनाः सज्वरास्ते दिवौकसः ।  
अपि स्वित् कुशलं देवा भवतामनुवर्तते ॥ ३-४३ ॥  
    
स्वागतं भो ! सुराः सर्वे यूयं मे चातिवल्लभाः ।  
दृष्टो मदीयो लोकोऽयमदृष्टो मत्पराङ्मुखैः ॥ ३-४४ ॥  
    
वनेषूपवनेष्वेव रमध्वमिह चेत्स्पृहा ।  
शृण्वन्तु रुचिरालापान् शुकसारसपक्षिणाम् ॥ ३-४५ ॥  
    
जिघ्रन्तु परमामोदमोहितानेकषट्पदान् ।  
लतानामतिदिव्यानां सर्वर्तुकुसुमाकरान् ॥ ३-४६ ॥  
    
महामरकतकॢप्तस्वर्णवेदिषु निर्भरम् ।  
गङ्गानिलसुखस्पर्शाः परिक्रीडन्तु चामराः ॥ ३-४७ ॥  
    
नदन् मत्तमरालासु सुधापूर्णासु नित्यशः ।  
खेलन्तु सस्त्रियः सर्वे दीर्घिकासु गतक्लमाः ॥ ३-४८ ॥  
    
यद्यद्वा मनसोऽभीष्टं तत्कुरुध्वमतन्द्रिताः ।  
किमर्थमिह सम्प्राप्ता ब्रह्मोपेन्द्रपुरोगमाः ॥ ३-४९ ॥  
    
निवेदयध्वं कर्त्तव्यं यदि चेदस्ति किञ्चन ।  
इत्येवं ते मया प्रोक्ता मामवोचन् दिवौकसः ॥ ३-५० ॥  
    
भगवन् करुन्णासिन्धो भक्तवत्सल धूर्जटे ।  
त्वया सञ्चिन्त्यमानानां कुशलेषु च का कथा ॥ ३-५१ ॥  
    
तदेवाकुशलं विद्मस्त्वत्पादस्मरणच्युतिः ।  
जानीमः पूर्णमात्मानम् अद्य तेऽनुग्रहोदयात् ॥ ३-५२ ॥  
    
किं ध्यायसि चिरं तात निरुध्य हृदये मनः ।  
लब्धानन्द इवाभासि स्वयमात्माऽपि देहिनाम् ॥ ३-५३ ॥  
    
एतदाचक्ष्व नो ब्रह्मन् प्रवक्तुं यदि मन्यसे ।  
अहमाकर्ण्य वै तेषां वाचं परमशोभनाम् ।  
मन आह्लादयन्नेषामवोचं परमोक्तिभिः ॥ ३-५४ ॥  
    
शृणुध्वं त्रिदशाः सर्वे भवद्भिर्यदुदाहृतम् ।  
किं ध्यायसि चिरं तात निरुध्य हृदये मनः ॥ ३-५५ ॥  
    
लब्धानन्द इवाभासि स्वयमात्मापि देहिनाम् ।  
तन्न वाच्यं मया देवा अपि कल्पायुतायुतैः ॥ ३-५६ ॥  
    
न यान्ति योगिनो योगैर्न यज्ञैस्तप आदिभिः ।  
न ज्ञानतीर्थवैराग्यैर्विना साधुनिषेवया ॥ ३-५७ ॥  
    
मायामात्रमिदं विश्वं वस्तुतो नास्ति किञ्चन ।  
भूरादिसप्तलोकाश्च कालेन कवलीकृताः ॥ ३-५८ ॥  
    
विषयानन्दसन्तुष्टा लोकाः सर्वेऽपि देवताः ।  
न प्राप्नुवन्ति कणिकां नित्यानन्दमहोदधेः ॥ ३-५९ ॥  
    
वेदे कर्मप्रधानं हि ततः कर्ममयी गतिः ।  
कर्मभिर्भ्राम्यमाणा ये तृणानीवाम्भसो रयैः ॥ ३-६० ॥  
    
न ते विन्दन्ति तत्तत्वं कोटिकल्पशतैरपि ।  
केचित्स्वर्गपरा लोके यजन्ते ज्ञानदुर्बलाः ॥ ३-६१ ॥  
    
केचिदष्टाङ्गयोगेन निगृहीतधियः परे ।  
वर्णाश्रमविधानेन तत्तदाचारशालिना ॥ ३-६२ ॥  
    
केचित्पत्राशनरता वायुभक्षास्तथेतरे ।  
केचिद्दिगम्बराः केचित् कृष्णरक्ताम्बराः परे ॥ ३-६३ ॥  
    
केचिन्मुण्डितमुण्डाश्च फलमूलाशने रताः ।  
केचिद्भस्मनि निष्णाता मोक्षमिच्छन्ति दुर्बलाः ॥ ३-६४ ॥  
    
नैव ते मुक्तिमायान्ति विना तत्त्वावमर्षणात् ।  
मायाम्भोधिरयं भाति ह्यसन्नपि सदात्मकः ॥ ३-६५ ॥  
    
अनेककोटिब्रह्माण्डबुद्बुदाकुलितो भृशम् ।  
तत्त्वोर्मिजालजटिलो वासनाजलगह्वरः ॥ ३-६६ ॥  
    
पापपुण्यतटोन्नद्धो मोहपङ्कप्रपूरितः ।  
सदसत्कर्मकमलकैरवानन्तमण्डलः ॥ ३-६७ ॥  
    
अहन्ताशिशुमारेण निरन्तरमुपासितः ।  
तृष्णाफेनौघबहुलः कामनातटपादपः ॥ ३-६८ ॥  
    
कामक्रोधमहालोभगर्तपाषाणदुःखदः ।  
परनिन्दापरद्रोहभुजङ्गमभयानकः ॥ ३-६९ ॥  
    
श्रद्धोरुपद्मिनी यत्र अक्षयो मोहकल्पितः ।  
विषयतृडभिक्लान्ताः पतन्त्यस्मिन्ननेकशः ॥ ३-७० ॥  
    
दृष्ट्वारमत वै कश्चित् सरागं कमलाकरम् ।  
सेव्यमानोऽपि नातृप्यत् षट्पाद इव लोलुपः ॥ ३-७१ ॥  
    
अह्नः क्षयमजानन्वै लोभितात्माजितेन्द्रियः ।  
मधुलिट् मधुलोभेन तत्रैव विलयं व्रजेत् ॥ ३-७२ ॥  
    
यत्र हंसगणास्तूर्णमाघ्राय कमलाकरम् ।  
अशाश्वतमिति ज्ञात्वा सुखं नीडेषु शेरते ॥ ३-७३ ॥  
    
यत्र पङ्केषु निर्मग्ना सीदन्ती गौस्तृषातुरा ।  
महात्मना समुद्धृत्य सुधासिन्धौ निवेशिता ॥ ३-७४ ॥  
    
यत्र खेलन्ति बहुशो मातङ्गाश्च करेणुभिः ।  
अतृप्यमानाः सततं कमलामोदलम्पटाः ॥ ३-७५ ॥  
    
यत्र मत्स्यगणान् बालान् निघ्नन्ति बलवत्तया ।  
मकरास्तानपि क्षिप्रं निगृह्णातीह जालिकः ॥ ३-७६ ॥  
    
शिशुमारभयोद्विग्नाः पिपासामतिवाह्य ते ।  
न पिबन्त्यपि पानीयं पद्मिनीछायमाश्रिताः ॥ ३-७७ ॥  
    
यत्र पान्थो भुजङ्गेन परिदष्टोम्बुलालसः ।  
चिकित्सकेन सुज्ञेन रसदानेन बोधितः ॥ ३-७८ ॥  
    
यत्राभिमानिनी वेश्या सेव्यमानातिनिर्घृणैः ।  
उपस्थिता पञ्चनटैर्नित्यसेवनतत्परैः ॥ ३-७९ ॥  
    
पिपासबो नटान् यान्ति प्रापयन्ति नटीं हि तान् ।  
ततः क्रीडन्ति वेगेन स्वच्छन्दं च तदाज्ञया ॥ ३-८० ॥  
    
यदि सूर्यसहस्राणां प्रकाशपरमोज्ज्वलम् ।  
उदेति ज्ञानविज्ञानं तदा शुष्यति नान्यथा ॥ ३-८१ ॥  
    
उदिते तु परे ज्ञाने नाहं यूयं न किञ्चन ।  
न यास्यन्ति परं तत्त्वं मदाद्या अपि देवताः ॥ ३-८२ ॥  
    
किमुताल्पधियश्चान्ये स्वप्निका इव जाग्रतम् ।  
यन्निर्बन्धसमाविष्टा प्राणेभ्योप्यति वल्लभा ॥ ३-८३ ॥  
    
नोपदिष्टादूनचित्ता केतुमाले तपस्यति ।  
तस्मान्मदानन्दमूलं नाहं वक्ष्ये कथञ्चन ॥ ३-८४ ॥  
    
अन्यन्निवेद्यतां कृत्यं यदि योग्यं भवेन्मम ।  
इत्युक्तास्तेमराः सर्वे वीक्ष्यमाणाः परस्परम् ॥ ३-८५ ॥  
    
परं विस्मयमापन्नाः श्रुत्वा शङ्करभाषितम् ।  
    
    
देवा ऊचुः   
    
    
देवदेव महादेव जगतां ज्ञानदो गुरुः ॥ ३-८६ ॥  
    
यदात्थ देव तत्सत्यं विष्णुपत्नी तपस्यति ।  
तत्तपो वह्निना विश्वं परितप्तं समन्ततः ।  
किमद्य करणीयं वै तच्च शम्भो विचार्यताम् ॥ ३-८७ ॥  
    
    
शिव उवाच  
    
    
रमा देवी जगच्छक्तिः प्रकृत्यंशमयी शिवा ।  
विष्णोरानन्दलहरी यया भाति जगच्छिवम् ॥ ३-८८ ॥  
    
सा तपश्चरते तीव्रं जगद्दाहकरं महत् ।  
पतिव्रता पतिं त्यक्त्वा नान्यं चापि प्रभाषते ॥ ३-८९ ॥  
    
न तस्मादन्यसंसाध्या विना स्वपतिमाधवम् ।  
तस्माद्विष्णुं व्रजामोद्य सर्वैं चापि वयं सह ॥ ३-९० ॥  
    
गत्वा निवेदयिष्यामो जगतामशिवं च यत् ।  
दृष्ट्वास्मानपि मानार्हान् जगद्भङ्गमपीक्ष्य च ॥ ३-९१ ॥  
    
निषेधयिष्यति रमां तपसोऽसौ दुरत्ययात् ।  
इति मे वाचमाकर्ण्य देवाः सर्वे गतज्वराः ॥ ३-९२ ॥  
    
अहं चापि च तैः सार्धं गतः प्रियनिकेतनम् ।  
यत्र सर्वे घनश्यामाः पीतकौशेयवाससः ॥ ३-९३ ॥  
    
किरीटिनः कुण्डलिनः शङ्खचक्रगदाधरः ।  
तत्र गत्वा जगन्नाथः स्तुतो देवगणैरपि ॥ ३-९४ ॥  
    
नमो मत्स्यकूर्मादिनानावतारैर्जगद्रक्षणायोद्यतायार्त्तिहर्त्रे ।  
जगद्बन्धवे बन्धहर्त्रे च भर्त्रे जगद्विप्लवोपस्थितौ पालयित्रे ॥ ३-९५ ॥  
    
यदा वेदपन्थास्त्वदीयः पुराणः प्रभज्येत पाखण्डचण्डोग्रवादैः ।  
तदा देवदेवेश सत्त्वेन सत्त्वं वपुश्चारु निर्माय रक्षां विधत्से ॥ ३-९६ ॥  
    
भूम्यम्बुतेजोनिलखात्मकं यत् ब्रह्माण्डमेतत्प्रविशन्निव त्वम् ।  
चराचरं जीव इति प्रसिद्धिं गतोऽसि तस्मान्न भवत्परं यत् ॥ ३-९७ ॥  
    
रक्षस्व नाथ लोकांस्त्वं तपसोग्रेण पद्मया ।  
दह्यमानान् गतानन्दान् रक्षितासीश्वरो यतः ॥ ३-९८ ॥  
    
निवर्त्तय परमां साध्वीं तव प्राणाधिकां प्रियाम् ।  
न वै स्त्रियो विरोद्धव्या गृहमेधिभिरन्वहम् ॥ ३-९९ ॥  
    
यद्गृहे स्त्री विरुद्धा स्याद्यदिवाप्यवमानिता ।  
न तद्गृहे सुखं सम्पन्न चारोग्यं प्रजासुखम् ॥ ३-१०० ॥  
    
कथं सुखेन वर्त्तेत विश्वमेतद्भवद्गृहम् ।  
त्वयि विरोधमापन्ने गृहिण्या समशीलया ॥ ३-१०१ ॥  
    
तस्माद्विश्वस्य रक्षार्थं सावधानो भव प्रभो ।  
इत्यावेद्यामराः सर्वे प्रणम्य जगतां पतिम् ॥ ३-१०२ ॥  
    
बद्धाञ्जलिपुटास्तूष्णीमासन् म्लानमुखाम्बुजाः ॥ ३-१०३ ॥  
    
    
इति श्रीपञ्चरात्रे माहेश्वरतन्त्रे उत्तरखण्डे शिवपार्वतीसंवादे तृतीयं पटलम् ॥ ३-३ ॥  
    
    
    
    
    