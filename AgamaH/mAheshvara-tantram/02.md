+++
title = "०२"

+++
अथ द्वितीयं पटलम्   
    
    
श्रीपार्वत्युवाच   
    
    
भगवन् देव देवेश लोकनाथ जगत्प्रभो ।  
धन्यास्म्यनुगृहीतास्मि सकलं जीवितं मम ॥ २-१ ॥  
    
वाक्यपीयूषवर्षेण शीतलीकृतमानसा ।  
न जानामि परं श्रेयस्तत्वज्ञानकथादृते ॥ २-२ ॥  
    
किमायुषा च दीर्घेण पाषाणस्येव दुर्मतेः ।  
क्षणं वै यस्य नो लग्नं चेतो वा तत्त्वचिन्तने ॥ २-३ ॥  
    
यज्ञदानतपस्तीर्थव्रतानि नियमा यमाः ।  
न तुलामभिगच्छन्ति स्वात्मतत्वैकचिन्तया ॥ २-४ ॥  
    
आत्मतत्वैकशुद्ध्यर्था (र्थं) यज्ञादीनामनुष्ठितिः ।  
शुद्धे मनसि तत्वस्य स्फुरण भवति प्रिय ॥ २-५ ॥  
    
तदेव यदि वा लब्धमनायासेन कुत्रचित् ।  
दैवाद्वा गुरुतोषाद्वा साधनैर्वापि शङ्कर ॥ २-६ ॥  
    
किन्नु तस्यावशिष्टं वा साधनं स्वात्मदं परम् ।  
तस्मान्महत्तरमिदं सर्वतस्तत्वचिन्तनम् ॥ २-७ ॥  
    
श्रुतं मया महेशान पुनर्ब्रूंहि यथातथम् ।  
प्रष्टव्यं बहुधा भाति तथाप्येकं वदेश्वर ॥ २-८ ॥  
    
क्रमयोगेन तच्चापि पुनः पृच्छे कृपानिधे ।  
पद्मायै हरिणा नोक्तं यद्रहस्यं महाद्भुतम् ।  
तदत्र संशयो जातो तद्भवान् छेत्तुमर्हति ॥ २-९ ॥  
    
या लक्ष्मीः परमा शक्तिः नित्यं तत्सहचारिणी ।  
तत्प्राणवल्लभा साध्वी किं तया पृष्ठमुत्तमम् ॥ २-१० ॥  
    
किं रहस्यं किमध्यात्म्यं यन्नोक्तं हरिणा स्वयम् ।  
तदत्र ब्रूहि भगवन् प्रवक्तुं यदि मन्यसे ॥ २-११ ॥  
    
न मे त्वत्तः परं किञ्चित् प्राणादप्यधिको भवान् ।  
तथाप्यहं तवैवास्मि यन्मेर्द्धं वपुराहितम् ॥ २-१२ ॥  
    
न त्वया तद्रहः कार्यं तेन गुप्तमिति प्रभो ।  
इत्युक्त्वा शिवपादाब्जप्रणताभूत्पुनः पुनः ॥ २-१३ ॥  
    
    
शिव उवाच   
    
    
अहो धन्यासि धन्यासि धन्यासि भुवनत्रये ।  
न त्वया सदृशीं पश्येत्प्रेयसीं प्राणवल्लभाम् ॥ २-१४ ॥  
    
त्वद्वागमृततृप्तोऽहं प्रजल्पामि शृणुष्व तत् ।   
एकदा खलु वैकुण्ठे विष्णुरेकान्तसंस्थितः ॥ २-१५ ॥  
    
सन्नियम्येन्द्रियगणं मनसा बुद्धिसारथिः ।  
किञ्चिद्दध्यौ महातेजाः प्रमोदभरनिर्वृतः ॥ २-१६ ॥  
    
गलद्वाष्पाम्बुपूर्णाक्षः पुलकाङ्कितविग्रहः ।  
स्तिमितोद इवाम्भोधिः स्मृत्वा लीलारसाम्बुधिम् ॥ २-१७ ॥  
    
प्राणेन्द्रियमनश्चेष्टा निमग्ना ध्यानवर्त्मनि ।  
अन्तःप्रमोदभरितो बहिः सम्वेदनाक्षमः ॥ २-१८ ॥  
    
केवलेन शरीरेण स्थित इत्यद्भुतं च यत् ।  
क्रीडन्ती सखिभिः सार्द्धं तत्राभूद्भार्गवी हि सा ॥ २-१९ ॥  
    
ध्यानवर्त्मनि संलीनप्राणेन्द्रियमनोमतिम् ।  
प्रध्वस्तबाह्यविज्ञानं दृष्ट्वा विस्मितमानसा ॥ २-२० ॥  
    
कोऽसौ त्रिलोकगुरुणा ध्यायते स्थिरचेतसा ।  
न चास्मादपरं लोके ध्येयं पश्यामि किञ्चन ॥ २-२१ ॥  
    
ब्रह्मणो वापि रुद्रस्य कारणं दैवतं च यः ।  
यस्यावतारचरितं गायन्ते नारदादयः ॥ २-२२ ॥  
    
यत्पदं प्राप्तुमिच्छन्तो वानप्रस्थं यतिव्रतम् ।  
चरन्ति ब्राह्मणाः शुद्धा धृतविद्यातपोवृताः ॥ २-२३ ॥  
    
न यत्समोऽन्यो लोकेऽस्मिन् ह्यधिकस्तु कुतो भवेत् ।  
यदुन्मेषाज्जगज्जातं यन्निमेषात्प्रलीयते ॥ २-२४ ॥  
    
यस्मिन् चित्तं समाधाय योगिनो ज्ञाननिर्मलम् ।  
अविद्यां हृदयग्रन्थिमुन्मुञ्चन्ति गतक्लमाः ॥ २-२५ ॥  
    
यस्य चेतस्ययं देवो वर्त्ततेऽसौ कृतार्थकः ।  
सोऽयं हरिः परानन्दः कस्मिंश्चित्तं दधात्यहो ॥ २-२६ ॥  
    
इत्येव सन्दिहाना सा सखीनां पुरतः स्थिता ।  
सस्मितं जगदे सख्या कयाचित्परया मुदा ॥ २-२७ ॥  
    
    
सख्युवाच   
    
    
अयं त्रिलोकेशगुरुः कमन्यं ध्यातुमर्हति ।  
देवासुरनरा नागा गन्धर्वाप्सरसां गणाः ॥ २-२८ ॥  
    
सिद्धा योगेश्वरा रुद्रा आदित्या वसवस्तथा ।  
मरुद्गणाः सोमपाश्च पितरश्चापि चारणाः ॥ २-२९ ॥  
    
यं पूजयन्ति सततं भक्तिप्रवणचेतसः ।  
न तस्मात् त्रिषु लोकेषु ह्यस्य पूज्यतमो भवेत् ॥ २-३० ॥  
    
त्वामेकां ध्यायते चित्ते प्रेयसीं प्राणवल्लभाम् ।  
प्रतिव्रतां पतिप्राणां प्राणनाथो रहो गतः ॥ २-३१ ॥  
    
धन्यासि कृतकृत्यासि यत्त्वया हरिरीश्वरः ।  
शुद्धभावेन सततं सेवया च प्रसादितः ॥ २-३२ ॥  
    
क्षणं तद्विरहं सोढुमशक्तो मिलितेक्षणः ।  
रहः स्थितः स्वहृदये त्वन्मूर्तिं ध्यायते हरिः ॥ २-३३ ॥  
    
तस्माद्धन्याः स्त्रियो लोके याः पतिप्रेमभाजनम् ।  
इति हासच्छलेनोक्ता मेने वितथमेव सा ॥ २-३४ ॥  
    
    
रमोवाच-   
    
    
अहो सखि यदीत्थं त्वं निरर्थकमिदं वचः ।  
न मां स्मरति देवेशो ध्यानमार्गे कदाचन ॥ २-३५ ॥  
    
मयि विरक्तः सततमकिञ्चनजनप्रियः ।  
कथं मां ध्यायते चित्ते विरहं सोढुमक्षमः ॥ २-३६ ॥  
    
अकुण्ठितमहाबाधा प्रसादादस्य सन्ततम् ।  
जानामि सकले लोके भजतो मां दृढव्रतान् ॥ २-३७ ॥  
    
ये चापि त्रिषु लोकेषु यत्र कुत्रापि संस्थिताः ।  
भजन्ते तानहं भक्तान् हृदि पश्यामि सन्ततम् ॥ २-३८ ॥  
    
तदा कथं तु हरिणा चित्ते ध्यातापि तं सखि ।  
न वेद्मि सर्वभावज्ञा सर्वलोकान्तरस्थिता ॥ २-३९ ॥  
    
तस्मान्न मां न च विधिं न रुद्रमपि शङ्करम् ।  
नान्यं वा प्राणसदृशं भक्तं वा ध्यायतीश्वरः ॥ २-४० ॥  
    
को वेदास्य परं चित्ते निहितः कश्चिदीश्वरः ।  
तस्मात्प्रबुध्यमानेऽस्मिन् सर्वं पृच्छाम्यसंशयम् ॥ २-४१ ॥  
    
इत्युक्त्वा सखिवर्गेण कुतूहलसमन्विता ।  
पुरः तस्थौ परेशस्य प्रबद्धकरसम्पुटा ॥ २-४२ ॥  
    
तावदेव हरिः साक्षान्मुक्तध्यानो ददर्श ताम् ।  
बद्धहस्ताञ्जलिपुटां सखीमण्डलमध्यगाम् ॥ २-४३ ॥  
    
विरोचयन्तीं प्रभया दिव्यालङ्कारभूषिताम् ।  
मणिकुण्डलनिर्भान्तकपोलविमलप्रभाम् ॥ २-४४ ॥  
    
सुनासां सुदतीं सुभ्रूं चिबुकोद्देशशोभिताम् ।  
कम्बुकण्ठीं हृदि भ्राजन्मणिहारमनोहराम् ॥ २-४५ ॥  
    
काञ्चीकलापरुचिरां वलयाङ्गदनूपुराम् ।  
त्रिलोकीदेवतां साक्षाद्विनयावनतेक्षणाम् ॥ २-४६ ॥  
    
दृष्ट्वा प्रबोधमापन्नं हरिं कमललोचनम् ।  
शीर्ष्णा स्पृशन्ती चरणं प्रोवाच विनयान्विता ॥ २-४७ ॥  
    
    
रमोवाच   
    
    
अहो देवेश भगवन् भक्तवत्सल भूधर ।  
कृपां कुरु जगन्नाथ सन्देहं विनिवारय ॥ २-४८ ॥  
    
त्वमेकः सर्वलोकानां स्रष्टा हर्त्ता च पालकः ।  
दैवतं सर्वदेवानां न त्वया न समोऽधिकः ॥ २-४९ ॥  
    
किं ध्यायसि रहः स्थित्वा विलीनकरणाशयः ।  
तद्ध्यानानन्दसन्दोहपुलकाङ्कतनुर्भृशम् ॥ २-५० ॥  
    
अस्मिन् खिद्यति मच्चित्तं त्वत्तोऽप्यपरशङ्कया ।   
तं ब्रूहि करुणासिन्धो यथाहं प्रकृतिं व्रजे ॥ २-५१ ॥  
    
इत्युक्तो रमया देव्या हरिरात्मा शरीरिणाम् ।  
गिरा मधुरया वाचा रमणी रमयन्निव ॥ २-५२ ॥  
    
    
श्रीभगवानुवाच  
    
    
अहो कल्याणि वचनं वदामि शृणु साम्प्रतम् ।  
अहं लोकगुरुः साक्षान्न मे ध्येयोऽस्ति कश्चन ।  
अहमात्माखिलाधारो ब्रह्मरुद्रेन्द्रवन्दितः ॥ २-५३ ॥  
    
विश्वस्मिन्विततं पश्य मामेव सचराचरे ।  
विश्वं मयि ततं पश्य किमन्यज्ज्ञातुमिच्छसि ॥ २-५४ ॥  
    
तस्य मे विश्वजीवस्य शक्तिस्त्वं समधर्मिणी ।  
आद्याखिलाधारमयी मदानन्दमयी शुभा ॥ २-५५ ॥  
    
तां त्वां ब्रह्मादयो देवा ऋषयोऽथ धृतव्रताः ।  
इन्द्रादयस्तु दिक्पाला मुनयो नारदादयः ॥ २-५६ ॥  
    
भजन्तोऽपि न ते सुभ्रु प्रसादकणिकास्पृशः ।  
सा त्वं मे हृदये लीना परमानन्दरूपिणी ॥ २-५७ ॥  
    
यदा त्वां नैव पश्यामि जगदान्ध्यं विभाति मे ।  
दृष्टायां त्वयि देवेशि सम्यक् पश्याम्यह पुनः ॥ २-५८ ॥  
    
त्वं गता सखिभिः सार्धं पुष्पावचयहेतवे ।  
तावत्ते विरहं सोढुमशक्तोऽहं वरानने ॥ २-५९ ॥  
    
त्वच्चित्तो रहसि स्थित्त्वा त्वत्प्राणस्त्वन्मनाः प्रिये ।  
त्वामेव हृदये ध्यायन्निमीलितविलोचनः ॥ २-६० ॥  
    
ललने ललितं रूपं त्वदीयं सुरदुर्लभम् ।  
ध्यायामि ध्यानयोगेन तावत्त्वं समुपागता ॥ २-६१ ॥  
    
इत्येवं ते मया प्रोक्तं सत्यं जानीहि सुव्रते ।   
    
    
श्रीलक्ष्मीरुवाच   
    
    
देवेश त्वत्प्रसादेन सर्वेषां हृदि चेष्टितम् ।  
जानामि सकलं नाथ यथाकर्म यथारुचि ॥ २-६२ ॥  
    
अहं हृदि त्वया ध्याता विरहेणापि माधव ।  
त्वय्येव निवसाम्येव त्वदन्तःकरणैक्षिणी ॥ २-६३ ॥  
    
अहो चित्रमिदं भाति त्वदन्तःस्थाप्यहं प्रभो ।  
न जानामि त्वदन्तःस्थम् आत्मानमिवसन्मतिः ॥ २-६४ ॥  
    
न प्रतारयितुं योग्या भक्ता तेतीव वल्लभा ।  
भक्तप्रतारकं लोके कथमन्यो भजिष्यते ॥ २-६५ ॥  
    
त्रिलोक्यां यदि वा कञ्चित् भक्तं ध्यायसि दुर्गतम् ।  
त्वदिच्छयैव तद्दुःखं सर्वं विलयमेति च ॥ २-६६ ॥  
    
तस्मात्त्वदन्यो वै कश्चिदीश्वरस्त्वनुमीयते ।  
तं वै वदस्व देवेश यद्यहं तव वल्लभा ॥ २-६७ ॥  
    
न चान्यो मे प्रियतमो नेश्वरो वा भवत्परः ।  
परं वेदितुमिच्छामि कौतुकेन समन्विता ॥ २-६८ ॥  
    
    
विष्णुरुवाच   
    
    
न कौतुकं त्वया कार्यं मदुक्त्या निर्वृतिं व्रज ।  
न चाग्रहं प्रकुर्वन्ति विद्वांसः साधवो जनाः ॥ २-६९ ॥  
    
देव्याग्रहवतां पुंसां न धर्मार्थौ न कामना ।  
प्रसिध्यन्ति कदाचिद्वा बुद्धेः फलमनाग्रहः ॥ २-७० ॥  
    
प्रार्थितं तु शिरो देयं पशुद्रविणसम्पदः ।  
राज्यं कोशो मही दुर्गं तथान्यदपि सुन्दरि ॥ २-७१ ॥  
    
धनैः प्राणैः शरीरैश्च त्यक्षद्भिर्नोपकुर्वते ।  
ते यास्यन्ति स्वयं त्यक्त्वा कालवेगेन कर्षिताः ॥ २-७२ ॥  
    
याचकाशा हता येन हतं तेन चराचरम् ।  
तस्मात्प्राणादिकं सर्वं याचते देयमेव हि ॥ २-७३ ॥  
    
अदेयं तु परं तत्वं लोकातीतं यतो हि तत् ।  
तस्माद्दुराग्रहं त्यक्त्वा प्रसन्नेनान्तरात्मना ॥ २-७४ ॥  
    
वर्तितव्यं त्वया भद्रे मत्प्रसादपरीप्सया ।  
इत्युक्ता सा तदा लक्ष्मीर्विष्णुना प्रभविष्णुना ।   
ईषत्कोपसमाविष्टा कषायीभूतलोचना ॥ २-७५ ॥  
    
आत्मानमात्मना धृत्वा प्रोवाच वचनं पुनः ।  
स्त्रीपुंसोर्देहभागाभ्यामेकमेव वपुः स्मृतम् ॥ २-७६ ॥  
    
कथं पश्यसि भेदेन मामेकतनुरूपिणीम् ।  
पुरातनैश्च कविभिर्दाम्पत्ये प्रेम रूपितम् ॥ २-७७ ॥  
    
तन्नाशितं त्वयैकेन प्रेमरीतिविदापि भोः ।  
पत्युः प्रेमबहिर्भूतां धिक् स्त्रियं विमतां गृहे ।  
पतिश्चापि शठस्तस्या यः साध्वीमप्युपेक्षते ॥ २-७८ ॥  
    
तस्माद्देवाल्पपुण्याहं कथं प्राप्स्यामि चेप्सितम् ।  
आप्रसादं च भवतः करिष्ये तप उल्बणम् ॥ २-७९ ॥  
    
येन प्रसन्नो भगवान् उपदेश्यति तत्पदम् ।  
इत्युक्त्वा भगवत्पादं प्रणम्य च मुहुर्मुहुः ।  
प्रदक्षिणीकृत्य ययौ वैकुण्ठात्तपसे रमा ॥ २-८० ॥  
    
सामभिर्विविधैश्चापि वचनैश्च नयान्वितैः ।  
निवार्यमाणापि रमा न न्यवर्तत निश्चयात् ॥ २-८१ ॥  
    
    
इति श्रीनारदपञ्चरात्रे माहेश्वरतन्त्रे ज्ञानखण्डे शिवोमासंवादे द्वितीयं पटलम् ॥ २-२ ॥  
    
    
    
    