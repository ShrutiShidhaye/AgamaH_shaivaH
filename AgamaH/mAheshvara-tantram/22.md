+++
title = "२२"

+++
अथ द्वाविंशं पटलम्   
    
    
पार्वत्युवाच   
    
    
यदुक्तं देवदेवेश त्वया पशुपते प्रभो ।  
प्रविश्य कर्णरन्ध्रेण चिदानन्दायते हृदि ॥ २२-१ ॥  
    
तीर्थानां परमं तीर्थं ज्ञानानां ज्ञानमुत्तमम् ।  
योगानां परमो योगो धर्माणां धर्म उत्तमः ॥ २२-२ ॥  
    
श्रोतव्यानां च परमं श्रोतव्यमिदमेव हि ।  
ज्ञातव्यानां च परमं ज्ञातव्यमिदमुच्यते ॥ २२-३ ॥  
    
श्रुतं मया विशेषेण सोपपत्तिकमित्यपि ।  
न तथाप्यन्तरात्मा मे तृप्तिमायाति शाश्वतीम् ॥ २२-४ ॥  
    
अतस्त्वां परिपृच्छामि विशेषं तत्र धूर्जटे ।  
तं च ब्रूहि महादेव प्रसादपरमो भव ॥ २२-५ ॥  
    
स्वप्नभूतप्रपञ्चेस्मिन्नक्षरस्य परात्मनः ।  
प्रियाः सख्यो भगवतो वासनावशतो गतः ॥ २२-६ ॥  
    
क्रियांस्तत्र गतः कालस्तासामागमनादनु ।  
कियत्कालं च ताः सर्वा इह स्थास्यन्ति मोहिताः ॥ २२-७ ॥  
    
कथ ता बोधमाप्स्यन्ति कस्तासां प्रतिबोधकृत् ।  
युगपद्वा गमिष्यन्ति पृथक् वा परमेश्वर ॥ २२-८ ॥  
    
एतत्सर्वं महादेव कथयस्व प्रसादतः ।  
संशयो मे महानद्य तमपानुद शङ्कर ॥ २२-९ ॥  
    
    
शिव उवाच  
    
    
शृणु पार्वति वक्ष्यामि तव प्रश्नानशेषतः ।  
त्वं मे प्राणाधिकैवासि तस्माद्वक्ष्ये यथातथम् ॥ २२-१० ॥  
    
विरञ्चेर्ब्रह्मणः पूर्व अष्टवक्त्रोऽभवद्विधिः ।  
शब्दब्रह्मेति य प्राहुर्वेदवेदान्तपारगाः ॥ २२-११ ॥  
    
द्विपरार्द्धावसानेस्य ब्राह्मः कल्पो महानभूतः ।  
प्रलयोऽयं महेशानि प्रकृत्यवधिरुच्यते ॥ २२-१२ ॥  
    
एका [एकावशेषा-प्रकृतिः इत्यपि पाठः ।] शिष्टा च प्रकृतिः पुरुषाधिष्ठिता हि सा ।  
कियत्कालं ततो देवि शून्यमासीदिति श्रुतिः ॥ २२-१३ ॥  
    
आविर्भूता ततो निन्द्रा अक्षरे परमात्मनि ।  
महत्तत्वमतस्तस्माद् अहङ्कृतिरजायत ॥ २२-१४ ॥  
    
स एव च त्रिधा जातो गुणभेदेन सुन्दरि ।  
सात्विकाच्च मनो जज्ञे देवताश्च दशैव ताः ॥ २२-१५ ॥  
    
राजसादिन्द्रियाण्यासन् भूतानि तमसोऽभवन् ।  
तेभ्यौऽण्डमभवेद्देवि तत्र नारायणः स्थितः ॥ २२-१६ ॥  
    
[तत्र इत्यपि पाठः ।] तस्य नाभेरभूत्पद्म यत्र ब्रह्माभवत्स्वयम् ।  
द्विपरार्द्धमितं चास्य परमायुर्निगद्यते ॥ २२-१७ ॥  
    
अस्मिन् ब्रह्माण्डगोले हि जम्बूद्वीपे महेश्वरि ।  
वर्षे भारतसञ्ज्ञे हि प्रियाणां वासनाः स्थिताः ॥ २२-१८ ॥  
    
परार्द्धः प्रथमो जातो द्वितीयेस्मिन् महेश्वरि ।  
निर्बन्धात्स्वामिनीनां च लीलामाविश्चकार ह ॥ २२-१९ ॥  
    
श्रीकृष्णः परमानन्दो नन्दगेहेभवत्तदा ।  
गोपकन्यामिषेणैव ह्याविर्भूतास्ततः प्रियाः ॥ २२-२० ॥  
    
तत्कामपूर्त्तये साक्षात् श्रीकृष्णः पुरुषोत्तमः ।  
रासलीलां प्रकुर्वाणो रमयामास ताः प्रियाः ॥ २२-२१ ॥  
    
योगमायासमावेशान्मायाकार्यं विलुम्पतः ।  
ब्रह्मणोऽपि लये जाते यथापूर्वमभूदिदम् ॥ २२-२२ ॥  
    
पुनर्जातं ततः सर्वं ब्रह्मादिस्थावरान्तकम् ।  
मनोरथस्य चापूर्त्या वासनाः कार्यमध्यगाः ॥ २२-२३ ॥  
    
विचरन्ति यथा कालं यथादेशं यथारुचि ।  
द्विपरार्द्धे त्वतिक्रान्ते नष्टे स्थावरजङ्गमे ॥ २२-२४ ॥  
    
विरञ्चौ मुक्तिमापन्ने प्रबुद्धे ह्यक्षरे प्रिये ।  
प्रबुद्धा वासनास्ता हि भविष्यन्ति स्वबिम्बगाः ॥ २२-२५ ॥  
    
आविर्भावाच्च लीलाया द्वापरान्ते कलौ युगे ।  
[क्वचित्पुस्तके २६-२७ श्लोकयोः आस कृष्णः प्रियाणां च दुःखलीलानुदर्शने । तासामेका च परमा सुभगा सुन्दरी प्रिया । प्रबोधयिष्यति सा सर्वाः कथयित्वा विनिर्णयम् । ईदृशः पाठभेदो भाति ।] असहिष्णुः स्वप्रियाणां दुःखलीलानुदर्शनम् ॥ २२-२६ ॥  
    
तासामेकां च परमां सुभगां सुन्दरीं प्रियाम् ।  
प्रबोधयिष्यतितरां कथयित्वा विनिर्णयम् ॥ २२-२७ ॥  
    
ततस्तत्सम्प्रदायेन सर्वास्ता भगवत्प्रियाः ।  
स्वभर्तृविरहाक्रान्ताः त्यक्त्त्वा देहान् प्रपञ्चगान् ॥ २२-२८ ॥  
    
भगवल्लोकवैकुण्ठे स्थितिमाप्स्यन्ति यूथशः ।  
पद्मया रममाणास्ताः कालभोगे यथाविधि ॥ २२-२९ ॥  
    
दिव्यदेहानपि त्यक्त्त्वा भविष्यन्ति स्वबिम्बगा ।  
अक्षरोऽप्यनुभूयैतत्स्वप्नवत् परमेश्वरि ॥ २२-३० ॥  
    
परमानन्दसम्मग्नो भविष्यति कृतार्थधीः ।  
सर्वा लीला नित्यरूपा भविष्यन्ति तदा प्रिये ॥ २२-३१ ॥  
    
भगवल्लोकमात्मानं दिव्यभावेऽपि सुन्दरि ।  
अविद्यालेशसम्बन्धादक्षरस्य परात्मनः ॥ २२-३२ ॥  
    
निद्रांशस्यापि शेषत्वात् कियत्कालमवस्थितिः ।  
युगपद्देवि सर्वास्ता गमिष्यन्ति निजं गृहम् ॥ २२-३३ ॥  
    
न कथञ्चन देवेशि गतिस्तासां पृथक् भवेत् ।  
स्वप्नस्य विषये साम्यादैकात्म्याच्च तथा प्रिये ॥ २२-३४ ॥  
    
वैरस्याच्च विचित्रत्वे भर्तृस्नेहाविशेषतः ।  
न पृथक् गमनं तासां तस्माद्वैकुण्ठसंस्थितिः ॥ २२-३५ ॥  
    
क्रमयोगेन देवेशि सर्वा यास्यन्त्यसंशयम् ।  
तस्माद्देवि विशेषेण स्वपतिः पुरुषोत्तमः ॥ २२-३६ ॥  
    
भजनीयो हि सततं वेदशास्त्रानुरोधतः ।  
देहेन्द्रियस्वभावानामन्तं कर्माणि पार्वति ॥ २२-३७ ॥  
    
आत्मनोन्तं परब्रह्मध्यानश्रवणकीर्तनम् ।  
स्वभावाज्जायते कर्म सदसच्चेति सर्वथा ॥ २२-३८ ॥  
    
सत्त्यागादसदासङ्गन्नानायोनिभ्रमो भवेत् ।  
आधिव्याधिदरिद्रोत्थपीडाविस्मारिततात्मनः ॥ २२-३९ ॥  
    
उद्रिक्ततमसो देवि न शुभं स्यात्कदाचन ।  
तस्मात्कर्तव्यमेवेह देहपर्यवसायि यत् ॥ २२-४० ॥  
    
देहान्ते कर्मसम्बन्धो न भविष्यति कर्हिचित् ।  
प्रत्यवायनिवृत्यर्थमनिष्टाचरणस्य च ॥ २२-४१ ॥  
    
नित्यं नैमित्तिकं कार्यं काम्यं कर्म परित्यजेत् ।  
एवं यो वर्त्तते देवि निष्प्रत्यूहं स सिध्यति ॥ २२-४२ ॥  
    
यः शास्त्रविधिमुत्सृज्य वर्तते कामलोलुपः ।  
स सिद्धिमिह नाप्नोति परत्र न पराङ्गतिम् ॥ २२-४३ ॥  
    
एतत्ते सर्वमाख्यातं यत्पृष्टोऽहं त्वया प्रिये ।  
समासेन महेशानि किं भूयः श्रोतुमिच्छसि ॥ २२-४४ ॥  
    
    
इति श्रीमाहेश्वरतन्त्रे उत्तरखण्डे शिवोमासंवादे द्वाविंशं पटलम् ॥ २२-२२ ॥  
    
    
    
    