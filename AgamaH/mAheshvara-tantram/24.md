+++
title = "२४"

+++
अथ चतुर्विंशं पटलम्   
  
  
पार्वत्युवाच   
  
  
देव देव महेशान धूर्जटे नीललोहित ।  
भूयोऽहं श्रोतुमिच्छामि नित्यलीलाविनिर्णयम् ॥ २४-१ ॥  
  
निर्गुणे स्यात्कथं लीला लीला चेन्निर्गुणः कथम् ।  
सगुणे वा कथं लीला नित्या गुणमयी यतः ॥ २४-२ ॥  
  
यत्तु कालत्रयाबाध्यं तच्च नित्यं प्रचक्षते ।  
कदाचिद्वा पुरा जाता लीलेयं वा भविष्यति ॥ २४-३ ॥  
  
अथवा नैव जातेयं भविष्यति न वा पुनः ।  
इदानीं लीला चेज्जाता जन्यकार्यं विनश्यति ॥ २४-४ ॥  
  
कथं नित्येति तां वक्तुं शक्यते विदुषा प्रभो ।  
यद्यक्षरस्य हृदये लीला नित्यत्वमागता ॥ २४-५ ॥  
  
पुरा ह्यविद्यामानत्वान्नित्यतायाः कथं स्थितिः ।  
इति मे संशयं देव छेत्तुमर्हसि साम्प्रतम् ॥ २४-६ ॥  
  
त्वदन्यं नैव पश्यामि सन्देहविनिवर्त्तनम् ।  
न तवाविदितं किञ्चित्सर्वज्ञोऽसि यतः स्वयम् ॥ २४-७ ॥  
  
  
शिव उवाच   
  
  
शृणु पार्वति वक्ष्यामि तव स्नेहादशेषतः ।  
यस्य श्रवणमात्रेण भवेद्विज्ञानमुत्तमम् ॥ २४-८ ॥  
  
निर्गुणेप्यक्षरातीते लीलायाः किं विरुध्यते ।  
सगुणस्य तु या लीला सगुणा सा निगद्यते ॥ २४-९ ॥  
  
निर्गुणे या भवेल्लीला सा लीला निर्गुणा भवेत् ।  
निर्णयं तत्र वक्ष्यामि लीलाया ब्रह्मणस्तथा ॥ २४-१० ॥  
  
रसरूपं भवेद् ब्रह्म वेदविद्यासु गीयते ।  
संयोगविप्रलम्भात्मा रसः स्याद् द्विदलात्मकः [द्रष्टव्य- ११,२१-२२ पृ० १२२ ।] ॥ २४-११ ॥  
  
संयुक्तयोस्तु संयोगो विप्रलम्भो वियुक्तयोः ।  
नानाभावात्मिका तत्र लीला भवति शाश्वती ॥ २४-१२ ॥  
  
ब्रह्मणो निर्गुणत्वाच्च नित्यत्वाच्चेति सुन्दरि ! ।  
नित्या च निर्गुणा चैव लीलेयं न विरुध्यते ॥ २४-१३ ॥  
  
केचिदाहुर्निर्गुणस्य नैव लीलोपयुज्यते ।  
लीलाविशिष्टं [लीलाविष्टं च इत्यपि पाठः ।] सगुणं मायासम्बन्धभावतः ॥ २४-१४ ॥  
  
निर्गुणं तु परं सूक्ष्ममवाङ्मानसगोचरम् ।  
वर्णयन्ति विभागेन मायामोहितचेतसः ॥ २४-१५ ॥  
  
श्रुतेर्विरोधमाशङ्क्य विनियोगः पृथक् कृतः ।  
रसश्रुतिविरोध तु न ते पश्यन्ति मोहिताः ॥ २४-१६ ॥  
  
निषेधयन्ति चाकारं श्रुतयः प्राकृतं प्रिये ।  
आनन्दमात्रमाकारं रसश्रुतिरुपासते ॥ २४-१७ ॥  
  
अन्यथाद्विदलः सोऽयं श्रुतिसिद्धः प्रियवदे ।  
निराकारस्य देवेशि नोपयुक्तः कदाचन ॥ २४-१८ ॥  
  
प्रलापाः शतशः सन्ति श्रुतियुक्तिमजानताम् ।  
न तेषु रमते चित्तं रसज्ञस्य विवेकिनः ॥ २४-१९ ॥  
  
रसस्तादृग्विधो देवि लीलाभिर्योनुभूयते ।  
तस्माल्लीलारसमयी रसो लीलामयः स्मृतः ॥ २४-२० ॥  
  
तादात्म्यादेकरूपत्त्वाल्लीला ब्रह्ममयी भवेत् ।  
लीलोपयोगिनो भावा विभावा व्यभिचारिणः ॥ २४-२१ ॥  
  
आलम्बनानुभावाश्च तेऽपि तादृग्विधाः प्रिये ! ।  
चन्द्रालङ्कारभूषादिमालालेपसमीरणाः ॥ २४-२२ ॥  
  
दीर्घिकोपवनाराम-ऋतुवृक्षलतादयः ।  
वस्त्रपानाशनं भृङ्गशुककोकिलकूजितम् ॥ २४-२३ ॥  
  
रसोत्पादनसामग्री रसरूपा हि सा स्मृता ।  
लीलोपयोगिनस्तस्मात् पदार्था रसरूपिणः ॥ २४-२४ ॥  
  
द्रवीभूतः घनीभूतो रसस्य द्विविधा स्थितिः ।  
द्रवीभूतः प्रियाधारो घनीभूतोक्षिगोचरः ॥ २४-२५ ॥  
  
तस्मात्प्रियाभीष्टभावान् स्वतः प्रकटयत्यसौ ।  
द्रवीभूतः प्रियाधारः प्रियाभावात्मको रसः ॥ २४-२६ ॥  
  
प्राधान्यं तत्र चेच्छन्ति घनीभूतादपि प्रिये ! ।  
रसो नैव प्रसिध्येत प्रियालम्बनवर्जितः ॥ २४-२७ ॥  
  
प्रियादर्शे रसः पश्येत् स्वात्मानं प्रतिबिम्बवत् ।  
आदर्शापसरे यद्वन्मुखस्यानुपलम्भनम् ॥ २४-२८ ॥  
  
अङ्गहीनो रसस्तद्वत्स्वानुभूतिं न विन्दति ।  
आनन्दो हि रसस्तस्मात्प्रियाप्रियदलद्वयम् ॥ २४-२९ ॥  
  
आनन्दरूपा सामग्री सर्वभावात्मको रसः ।  
न मायागुणसंसर्गः कदाचित्कुत्रचित्प्रिये ॥ २४-३० ॥  
  
रसरूपं निर्गुणं च नित्यलीलाविहारि यत् ।  
अद्वैतं ब्रह्म परमं पुरुषोत्तमसञ्ज्ञकम् ॥ २४-३१ ॥  
  
अतीतानागता चासौ वर्तमानापि सुन्दरि ।  
नित्या एवेति विज्ञेया लीलेयमनपायिनी ॥ २४-३२ ॥  
  
इत्येतत्कथितं देवि प्रश्नमन्यं निशामय ।  
यस्य श्रवणमात्रेण सन्देहो विनिवर्त्तते ॥ २४-३३ ॥  
  
  
इति श्रीनारदपञ्चरात्रे श्रीमाहेश्वरतन्त्रे शिवपार्वती संवादे चतुर्विंशं पटलम् ॥ २४-२४ ॥  
  
  
  
  