+++
title = "०५"

+++
अथ पञ्चमं पटलम्   
  
  
श्रीपार्वत्युवाच   
  
  
भगवन् लोकनाथेश देव देवेश धूर्जटे ।  
इयं कथा महापुण्या कथिता पापनाशिनी ॥ ५-१ ॥  
  
यद्रामायै न च प्राह भगवन् प्राणवल्लभः ।  
साक्षान्मुखेन देवेशाभिनयेन वदिष्यति ॥ ५-२ ॥  
  
तत्तु तत्त्वं कथयसि साक्षादेव मम प्रभो ।  
त्वमेव तादृशो देव दयालूर्नापरः प्रभो ॥ ५-३ ॥  
  
तत्तत्वज्ञानसामर्थ्याद्भोगाः सर्वेवधीरिताः ।  
दिग्वासा जटिलो नन्दी चरस्येकोऽपि पण्डितः ॥ ५-४ ॥  
  
त्वं गुरुः सर्वलोकस्य तत्वमार्गोपदेशकः ।  
न त्वया सदृशः कश्चित् तत्वज्ञानानुभूतिमान् ॥ ५-५ ॥  
  
अर्द्धाङ्गदानतो जाने तव प्राणाधिकास्म्यहम् ।  
अतो वदसि भो नाथ तत्वं गुह्यतमं च यत् ॥ ५-६ ॥  
  
न तच्चित्रं त्वयि विभो कृपासिन्धौ महेश्वरे ।  
अतस्त्वां प्रष्टुमिच्छामि सन्दिहाना महेश्वर ॥ ५-७ ॥  
  
यत्त्वयोक्तं पुरा मोहो जगत्कारणरूपकः ।  
यथा बीजादुद्भवन्ति पत्रपुष्पफलादयः ॥ ५-८ ॥  
  
एवं मोहात्समुद्भूतं सदेवासुरमानुषम् ।  
अज्ञानप्रभवो मोहो मोहाज्जातं चराचरम् ॥ ५-९ ॥  
  
स्रजं शुक्तिं समावृत्य यथाज्ञानं स्वशक्तितः ।  
अहिं च रजतं चैव यथा दर्शयते स्फुटम् ॥ ५-१० ॥  
  
तथाक्षरं परं ब्रह्म ह्यज्ञानं मोहकारणम् ।  
समावृत्यात्मशक्त्यैव विश्वं सृजति शङ्कर ! ॥ ५-११ ॥  
  
इत्युक्त यत्त्वया देव तत्र मे संशयो महान् ।  
अक्षरं यत्त्वया प्रोक्तं निष्प्रपञ्च निरामयम् ॥   
निर्दोषं निर्मलं शुद्धं निरीहं सङ्गवर्जितम् ॥ ५-१२ ॥  
  
स्वप्रकाशं गुणातीतं ज्ञानरूपं समं शिवम् ।  
निर्विकारं सदाभान्तं सदसद्भावतः परम् ॥ ५-१३ ॥  
  
तस्मिन्नज्ञानसंसर्गः को वा वक्तु समीहिते ।  
कथमज्ञानजो मोहस्तस्मिन् ज्ञानात्मनीश्वरे ॥ ५-१४ ॥  
  
स्वप्रकाशे यदज्ञानमावृत्तिं कुरुते यदि ।  
तमसापि कथं सूर्यो नाव्रियेत् मनागपि ॥ ५-१५ ॥  
  
कथं वा मोहनाशेऽपि कैवल्यमवशिष्यते ।  
असत्य सत्यवद्भाति संशयोऽत्र महान्मम् ।  
छेत्तुमर्हसि देवेश ! तत्वज्ञानासिना प्रभो ! ॥ ५-१६ ॥  
  
  
शिव उवाच  
  
  
शृणु सुन्दरि यत्नेन रहस्यं परमाद्भुतम् ।  
तव स्नेहवशाद्वच्मि प्रेम्णाह प्रार्थितस्त्वया ॥ ५-१७ ॥  
  
न वाच्यं यस्य कस्यापि मातृजारसमं रहः ।  
गोपयेत्सर्वतो भद्रे विवदेन्न कथञ्चन ॥ ५-१८ ॥  
  
न वादितर्कविषयं परं ब्रह्मसनातनम् ।  
तर्कैककर्कशधियो वादिनो मूढबुद्धयः ॥ ५-१९ ॥  
  
सूर्यस्यावरणे शक्तं तिमिरं न कथञ्चन ।  
स्वप्रकाशे तथाज्ञानं कदाचित्प्रभवेन्नहि ॥ ५-२० ॥  
  
इति प्रामाणिकैस्तर्कैर्विरुद्धमिव भासते ।  
मोहसृष्टिसमुद्भूता ये प्रमाणविदो जनाः ॥ ५-२१ ॥  
  
कथं ते वेदितुं शक्ताः प्रमाणैरपि पण्डिताः ।  
यथा स्वप्नजनो देवि ! स्वप्नदृष्टारमेकलम् ॥ ५-२२ ॥  
  
न जानाति तथा देवि ! प्रमाणान्यपि कृत्स्नशः ।  
परे ब्रह्मण्यक्षरेऽस्मिन् आज्ञानावेशमाहितम् ॥ ५-२३ ॥  
  
तस्माद्युक्तिर्न कर्त्तव्या श्रुतिभिर्या विरुध्यते ।  
अनुकूला श्रुतिगिरां युक्तिः सा विदुषां मता ॥ ५-२४ ॥  
  
यथा न सत्यादनृतात्केवलाद् व्यावहारिकम् ।  
तथा सत्यानृताभ्यां तु व्यवहारः प्रवर्त्तितः ॥ ५-२५ ॥  
  
अनृतं तु तदज्ञानं सत्य ब्रह्मैव केवलम् ।  
न तुषादङ्कुरोत्पत्तिः केवलात्तण्डुलादपि ॥ ५-२६ ॥  
  
तुषतण्डुलयोगेन जायतेऽङ्कुरविस्तृतिः ।  
ब्रह्मण्यज्ञानयोगेन जायते विश्वसम्भवः ॥ ५-२७ ॥  
  
तस्मान्न संशयः कार्यो ब्रह्मण्यज्ञानसम्भवे ।  
नापनेया मतिस्तर्कैर्भावा ये [भावा तच्चाप्यलौकिकः इति पाठः ।] चाप्यलौकिकाः ॥ ५-२८ ॥  
  
न तांस्तर्केण युञ्जीतेत्याहुश्चोपनिषद्गिरः ।  
ब्रह्मण्यज्ञानसद्भावो लोकसिद्धो न विद्यते ॥ ५-२९ ॥  
  
विद्यते वेदसिद्धोऽयं तस्माद्वेदः प्रमाणकम् ।  
अलौकिकं न सिध्येत विरुद्ध यच्छ्रुतेः सह ॥ ५-३० ॥  
  
अपरोक्षं लौकिकं च परोक्षं चाप्यलौकिकम् ।  
कथं सिध्येदप्रमाणं परोक्षं लौकिकोक्तिभिः ॥ ५-३१ ॥  
  
प्रमाणराजो यद्यादक् निरूपयति केवलम् ।  
तत्तादृगेव मन्तव्यमन्यथा स बहिर्मुखः ॥ ५-३२ ॥  
  
अलौकिकं लौकिकं च तस्यैतदुभय गतम् ।  
स चाण्डालमयीं योनिं प्रविशेत्तद्बहिर्मुखः ॥ ५-३३ ॥  
  
ब्रह्मक्षत्रियविट्शूद्राश्चैते वेदानुवर्तिनः ।  
वेदैस्त्यक्तास्त्यजन्तस्ते यान्ति नीचपरम्पराम् ॥ ५-३४ ॥  
  
प्रत्यक्षं चानुमानं च शब्दः सादृश्यमेव च ।  
चत्वार्येतानि देवेशि ! प्रमाणानि न संशयः ॥ ५-३५ ॥  
  
प्रत्यक्षं लौकिके सिद्धं न चैवालौकिके हि तत् ।  
पर्वतो वह्निमान् धूमादित्येवमनुमीयते ॥ ५-३६ ॥  
  
ब्रह्म केनात्र संसाध्यं सदसत्परमव्ययम् ।  
तस्माद्ब्रह्मण्यनुमितिर्न सिध्येत कदाचन ॥ ५-३७ ॥  
  
सादृशाभावतो लोके सादृश्यं नापि सिध्यति ।  
अनादिः शब्दब्रह्माख्यो ब्रह्मवक्तीह यादृशम् ।  
तादृशं तद्विजीनायात् पाखण्डी चान्यथा हि सः ॥ ५-३८ ॥  
  
ब्रह्माभासमया जीवा ब्रह्मैवेति विनिश्चयः ।  
अहं मनुष्य इत्याद्या अहं बुद्धिर्हिदेहिनाम् ॥ ५-३९ ॥  
  
आत्मत्वेनैव गृह्णाति देहं चैनमचेतनम् ।  
विपरीतमिदं भद्रे सन्दिग्धमिदमेव हि ॥ ५-४० ॥  
  
अलौकिकं हि सन्दिग्धं वेदेनैव निवर्त्तते ।  
न निश्चयं विना क्वापि मुक्तिर्भवति शाश्वती ॥ ५-४१ ॥  
  
तस्माद्वेदान्तवाक्यैश्च सहायैः सर्वतोधिकैः ।   
विचारयेत् परं ब्रह्म स्वात्मानं लभते हि सः ॥ ५-४२ ॥  
  
शब्दातीतं परं ब्रह्म शब्दगोचरमित्यपि ।  
तथाप्यनादिशब्दैस्तत् ज्ञायते नान्यथा प्रिये ॥ ५-४३ ॥  
  
प्रमाणराजो निगमादनुभूतिर्गरीयसी ।  
तथाप्यनुभवी साक्षात् शब्दैरेवोपदिश्यति ॥ ५-४४ ॥  
  
गुरूक्तं चापि वेदोक्तमेकार्थं यदि भासते ।  
तदा कृतार्थः पुरुषो मुक्तो भवति संशयात् ॥ ५-४५ ॥  
  
निवृत्ते संशये देवि जाते स्वानुभवोदये ।  
ब्रह्माण्यज्ञानमित्येषः सन्देहो नाशमेष्यति ॥ ५-४६ ॥  
  
यदि युक्त्या प्रमाणैश्च विरुद्धं श्रुतिसम्मतम् ।  
नायं विरुद्धो विदुषाम् अनुभूतिमतामपि ॥ ५-४७ ॥  
  
जाग्रत्येतत्प्रतीयेत स्वप्ने तत्प्रातिभासिकम् ।  
सुषुप्तौ तन्निरासेऽपि मूलाज्ञानं हि तिष्ठति ॥ ५-४८ ॥  
  
आभासस्तदवच्छिन्नो जीवत्वेन प्रतीयते ।  
आभासो ज्ञानरूपो हि बहिरन्तःप्रकाशकः ॥ ५-४९ ॥  
  
तदज्ञानं तु देहादिरूपैः परिणतं प्रिये ।  
तत्र व्याप्तश्चिदाभास एवं स्याद्व्यावहारिकम् ॥ ५-५० ॥  
  
मूलाज्ञानमिदं देवि यदात्मनि च धिष्ठितम् ।  
तन्निरासं विना देवि जीवा आभासरूपिणः ॥ ५-५१ ॥  
  
न मुच्यन्ते कदाचिद्वा कथञ्चिद्वा सुरेश्वरि ।  
व्रतोपवासनियमैस्तपोभिर्विविधैरपि ॥ ५-५२ ॥  
  
स्वाध्यायाध्ययनैर्दानैस्तीर्थैर्वा चान्यसाधनैः ।  
ब्रह्मचर्यवानप्रस्थसन्नायासाचरणैरपि ।  
अगाधाज्ञानपाथोधौ दुरन्ते पारवर्जिते ॥ ५-५३ ॥  
  
उन्मज्जन्ते निमज्जन्ते देवत्वजडतादिभिः ।  
नैव पारं गताः केचिन्नैव यास्यन्ति केचन ॥ ५-५४ ॥  
  
अहोऽत्र परमानन्दः पुरुषोत्तम ईश्वरः ।  
यानीक्षतेनुग्रहदृशा ते यास्यन्ति गिरीन्द्रजे ॥ ५-५५ ॥  
  
अस्मिन्नज्ञानपथोधौ वयं ब्रह्मादयोऽपि च ।  
बुद्बुदाकारतां प्राप्तास्तदिच्छावायुजृम्भिताः ॥ ५-५६ ॥  
  
वायूपशमने देवि बुद्बुदा नीरतां गताः ।  
तथा यास्यति ब्रह्माण्डमस्माभिरविशेषितम् ॥ ५-५७ ॥  
  
अप्रबोधो यथा स्वप्ने चित्रं सृजति कौतुकम् ।  
तथैवात्माऽप्रबोधेन जातं सर्वं चराचरम् ॥ ५-५८ ॥  
  
प्रबोधाद्विलयं याति परं ब्रह्मावशिष्यते ।  
स्रजि सर्पलये यद्वत् स्रगेव परिशिष्यते ॥ ५-५९ ॥  
  
अध्यारोपापवादेन परं ब्रह्मैव शिष्यते ।  
इति ते सर्वमाख्यातं यत्पृष्टोऽहं त्वया प्रिये ॥ ५-६० ॥  
  
समासेन महेशानि किं भूयः श्रोतुमिच्छसि ? ।  
  
  
इति श्रीनारदपाञ्चरात्रे माहेश्वरतन्त्रे उत्तरखण्डे (ज्ञानखण्डे) शिवोमासंवादे पञ्चमं पटलम् ॥ ५-५ ॥  
  
  
  
  
  