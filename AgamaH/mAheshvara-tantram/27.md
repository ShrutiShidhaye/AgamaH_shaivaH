+++
title = "२७"

+++
अथ सप्तविंशं पटलम्   
    
    
शिव उवाच   
    
    
नित्यानन्दविहाराणां प्रियाणां परमेशितुः ।  
स्वभर्त्तुर्भजनं देवि कर्त्तव्य सर्वथैव हि ॥ २७-१ ॥  
    
भजनाङ्गं सदाचारः कर्त्तव्यः कर्मशुद्धये ।  
न सिद्धाः सिद्धिमवाप्स्यन्ति सदाचारविवर्जिताः ॥ २७-२ ॥  
    
आचारहीनं न पुनन्ति वेदा आचारहीनं न तपः पुनाति ।  
आचारहीनं न पुनन्ति तीर्थान्याचारहीनस्य न चैव सिद्धिः ॥ २७-३ ॥  
    
आचारः प्रथमो धर्म आचारो हन्त्यलक्षणम् ।  
आचाराल्लभते शुद्धिं तस्मात्तं सततं चरेत् ॥ २७-४ ॥  
    
अनाचारेण मालिन्यं बुद्धिः समधिगच्छति ।  
लीलावधारणं नास्ति मलिने बुद्धिदर्पणे ॥ २७-५ ॥  
    
आचारः कथितः सद्भिः सर्वधर्मेषु सर्वदा ।  
आचाररहितो धर्मो ह्यधर्मत्वेन कल्प्यते ॥ २७-६ ॥  
    
आचाररक्षणं तस्मात्कर्त्तव्यं सर्वथा प्रिये ।  
आचारो द्विविधः प्रोक्तो बाह्याभ्यन्तर एव च ॥ २७-७ ॥  
    
भावसंशुद्धिमेवैकामाचारं ह्यान्तरं विदुः ।  
तत्सिद्धये देहसाध्यो बाह्यः शौचादिरुच्यते ॥ २७-८ ॥  
    
साध्यो भावः साधनं तु देहशुध्यादिकं प्रिये ।  
तमाचारं प्रवक्ष्यामि येन संशुध्यते मनः ॥ २७-९ ॥  
    
नाभाषेन्नावलोकेत शृणुयान्न कथञ्चन ।  
न स्पृशेन्नोपजिघ्रेत नाश्नीयाद्विमतं च यत् ॥ २७-१० ॥  
    
यदेश्वरगुणान्वक्तुमीहते वाक् विजृम्भिता ।  
तदैनां विध्यते पाप्मा विद्धा विमतभाषिणी ॥ २७-११ ॥  
    
यदेश्वरं मूर्त्तिमन्तमालोकयितुमिच्छति ।  
चक्षुस्तदा पाप्मविद्धं विमत पश्यति प्रिये ॥ २७-१२ ॥  
    
यदेश्वरगुणान् श्रोतुमीहते श्रोत्रमिन्द्रियम् ।  
तदैव पाप्मना विद्धं जानीयाद्विमते च तत् ॥ २७-१३ ॥  
    
यदा निवेदितान्नेन नियमं रसनेहते ।  
तदैव पाप्मना विद्धा विमतं प्रतिपद्यते ॥ २७-१४ ॥  
    
पापरूपं विजानीयाद्विमताचरणं च तत् ।  
विमताचरणं पापमिन्द्रियमुपगच्छति ॥ २७-१५ ॥  
    
निरावरणमेवैतद्ध्यानाभ्यासः प्रपद्यते ।  
नियम्य चेन्द्रियाण्यादौ अभ्यासेन दृढीयसा ॥ २७-१६ ॥  
    
यदा सर्वेन्द्रियाणां च नियमं कर्तुमक्षमः ।  
रसनेन्द्रियमेवैकं जेयं सर्वजिगीषया ॥ २७-१७ ॥  
    
जिते रसे जितः कामः जिते [जिततृष्णे इति पाठः ।] कामे जितेन्द्रियः ।  
जितजिह्वोपस्थरतेरसाध्यं किं तु [नु ।] विद्यते ॥ २७-१८ ॥  
    
सिसृक्षोर्ब्रह्मणः पूर्वं स्तनाद्धर्मो विनिर्गतः ।  
वृषरूपश्चतुर्वेदचतुःपादः शुभाकृतिः ॥ २७-१९ ॥  
    
ज्ञानं वैराग्यमत्युग्र यस्य शृङ्गद्वयं प्रिये ।  
सत्यं तपः कर्णयुग दमो दानं तु चक्षुषी ॥ २७-२० ॥  
    
लाङ्गूलमस्य चैश्वर्यं रोमावलिः पुण्यसन्ततिः ।  
तेन स्पृष्टाः प्रजाः सर्वाः शुद्धसत्वा बभूविरे ॥ २७-२१ ॥  
    
ज्ञानवैराग्यसम्पन्ना मोक्षमार्गपरायणाः ।  
तं दृष्ट्वा भगवान् ब्रह्मा पश्चात्पापमथासृजत् ॥ २७-२२ ॥  
    
स पाप्मा महिषाकारस्तमोभूतः शरीरिषु ।  
अज्ञानं चाप्यनैश्वर्यमवैराग्यमधर्मकम् ॥ २७-२३ ॥  
    
चत्वारस्तस्य वै पादा छलद्रोहौ [श्रुतिद्वयम् ।] शृङ्गद्वयम् ।  
क्रोधमोहौ कर्णयुगं कामलोभौ हि चक्षुषी ॥ २७-२४ ॥  
    
मात्सर्यमुग्रलाङ्गूलं ब्रह्महत्या शिरोऽस्य च ।  
सुरापानं च हृदय कटिः स्यादुपपातकम् ॥ २७-२५ ॥  
    
तेन स्पृष्टाः प्रजाः सर्वा नष्टसत्त्वा [मलीमसः इति पाठः ।] मलीमसा ।  
ज्ञानवैराग्यरहिताः काम्यकर्मकृतश्रमाः ॥ २७-२६ ॥  
    
आसुरेष्वेव भावेषु व्यसज्जन्त विमोहिताः ।  
तस्मात्तं तु परिज्ञाय देहेन्द्रियचरं प्रिये ॥ २७-२७ ॥  
    
स्वाचारमाचरेत्प्राज्ञो यथा स्यादुज्ज्वलात्मधीः ।  
उज्ज्वलत्व तदा बुद्धेः समं पश्यति वै यया ॥ २७-२८ ॥  
    
सुखेषु विद्यमानेषु दुःखशोकभयादिकम् ।  
पश्यन् विरमते तेषु शुद्धत्वं च तदा धियः ॥ २७-२९ ॥  
    
न व्यथेन्निन्दया चित्तं हर्षते न च सस्तुवैः ।  
उदासीनोरिमित्रेषु साम्य बुद्धिस्तदोज्वला ॥ २७-३० ॥  
    
अलोलुपत्वमास्तिक्यं मुमुक्षुत्वं गभीरता ।  
प्रसादः स्वात्मना सौख्यं लोकसङ्गनिवर्त्तनम् ॥ २७-३१ ॥  
    
एकान्तसेवाभिरुचिर् दम्भमानविवर्ज्जनम् ।  
एतानि यत्र जायन्ते तस्य बुद्धिः समुज्ज्वला ॥ २७-३२ ॥  
    
आचारसेवनस्येह बुद्धिशुद्धिः परं फलम् ।  
शुद्धायां ततो बुद्धौ लीलाध्यानेऽर्हतां व्रजेत् ॥ २७-३३ ॥  
    
शास्त्रदुष्ट भावदुष्टं लोकदुष्टमथापि वा ।  
वर्जयेन्मतिमान् देवि सत्वशुद्धिविधित्सया ॥ २७-३४ ॥  
    
गुह्यशौचं पादशौचं हस्तशौचं महेश्वरि ।  
मुखशौचं चतुर्थं च कुर्यात्सर्वत्र सर्वदा ॥ २७-३५ ॥  
    
उच्छिष्टो न स्पृशेत् क्वापि सेवाद्रव्याणि शाम्भवि ।  
प्रणम्य प्रविशेत्स्थानं निर्गच्छेच्च प्रणम्य च ॥ २७-३६ ॥  
    
निष्ठीवनं प्रलापं च अधोवायुविसर्जनम् ।  
औदासीन्यं भयं क्रोधं न कुर्यात्तत्र संस्थितः ॥ २७-३७ ॥  
    
यथावर्णं यथाज्ञानं यथाज्येष्ठकनिष्ठकम् ।  
तथैवोपविशेत्तत्र रागद्वेषविवर्जितः ॥ २७-३८ ॥  
    
न निन्देन्मनसा वाचा कुमारीं ब्राह्मणं गुरुम् ।  
दया भूतेषु कर्त्तव्या न हिंस्यात्कमपि प्रिये ॥ २७-३९ ॥  
    
सर्वं सहेत परुषं देहानित्यत्वभावनात् ।  
देहगेहकलत्राप्तमित्रद्रविणसम्पदः ॥ २७-४० ॥  
    
स्वप्नविद्युन्निभाः पश्येन्नात्मानं तत्र सज्जयेत् ।  
असदासक्तिवशतः संसारो न निवर्त्तते ॥ २७-४१ ॥  
    
दानं दमो दया चेति न त्याज्यं सर्वथा त्रयम् ।  
असत्यं न वदेद्वाक्यं वाचोऽपि मरणं हि तत् ॥ २७-४२ ॥  
    
मृता वाक् नहि योग्या स्याद् गुणालापे परेशितुः ।  
न परस्त्रीमुखे क्वापि दृष्टिं भोगेच्छया छिपेत् ॥ २७-४३ ॥  
    
स्वस्मिन् स्त्रीभावनानश्येत्तस्मात्पातकमेव तत् ।  
निर्विकाराणीन्द्रियाणि जातमात्रशिशोर्यथा ॥ २७-४४ ॥  
    
ललनावृन्दमध्यस्थस्यापि चेतो द्विधा नहि ।  
सखीभावः स्थिरस्तस्य विशुद्धश्च प्रियंवदे ॥ २७-४५ ॥  
    
विशुद्धस्त्रीस्वभावा ये दृश्यन्ते पुरुषा अपि ।  
निश्चयादवगन्तव्या प्रिया भगवतो हि ते ॥ २७-४६ ॥  
    
स्त्रीदुष्टान् समयभ्रष्टान् भावनाविमुखान् शथान् ।  
नास्तिकान् दुर्नयान्दुष्टान् परस्त्रीगमनोत्सुकान् ॥ २७-४७ ॥  
    
विरोधिनः क्रूरचित्तान् श्रद्धाप्रेमविवर्जितान् ।  
असदालापकान् देवि न पङ्क्त्यामुपवेशयेत् ॥ २७-४८ ॥  
    
न पिबेत्तत्र पानीयमेकपात्रेण कर्हिचित् ।  
पादुकावसनं शय्याशयनासनसंस्थितिम् ॥ २७-४९ ॥  
    
न कुर्यादेव तैः साकं दोषावेशोन्यथा भवेत् ।  
अदृष्टपुरुषैर्देवि देशान्तरनिवासिभिः ॥ २७-५० ॥  
    
इन्द्रियार्थरतैर्दम्भच्छलेनापि समागतैः ।  
न स्थितिः सह कर्त्तव्या परानन्दोत्सवे प्रिये ॥ २७-५१ ॥  
    
अस्नातोऽधौतपादो वा ह्यनाचारो भयाकुलः ।  
अधौतवसनो वापि नोत्सवं प्रविशेत्क्वचित् ॥ २७-५२ ॥  
    
उत्सवे गुणगानादि कुर्यात्कृष्णकथाः शुभाः ।  
न लौकिकीं कथां कुर्याद्विवदेन्न परस्परम् ॥ २७-५३ ॥  
    
न मर्माणि वदेद्देवि न चोपद्रवमाचरेत् ।  
परस्परं तु देवेशि स्वात्म्यैक्यं भावयेद्धिया ॥ २७-५४ ॥  
    
रसावेशस्तदाभूयान्निर्विकारा यदा स्थितिः ।  
तस्मात्तत्प्रवणं चेतः प्रकुर्वीत महोत्सवे ॥ २७-५५ ॥  
    
ध्यायन्ति केचन निमीलितपक्ष्मभारा   
गर्जन्ति हेतिपरिलब्धगुरुप्रमाणाः ।  
नृत्यन्ति तद्रसविलीनमनोरथार्था   
भक्त्या द्रवन्त इव दृक्कमलैगैलद्भिः ॥ २७-५६ ॥  
    
तद्ध्यानदृष्टपदहृष्टधियः प्रसन्नाः   
स्वानन्दसागरसमुच्छलदच्छभावाः ।  
रोमाञ्चकञ्चुकविचित्रतनुप्रदेशा   
जानन्ति नेदमखिलं च विभिन्नलिङ्गाः ॥ २७-५७ ॥  
    
यज्जातमुत्सवे किञ्चित् वृत्तान्तं साध्वसाधु वा ।  
हृदयाद्विस्मृतमिव बहिर्नैव प्रकाशयेत् ॥ २७-५८ ॥  
    
यथावर्णविभेदेन स्वीकुर्याच्च निवेदितम् ।  
पृथगासनपात्राणि कारयेत् सुरवन्दिते ॥ २७-५९ ॥  
    
परस्परं प्रणमेदेवं कुर्यान्महोत्सवोत्सवम् ।  
स्वपुत्रस्त्रीजन्मदिने गुरोर्जन्मविपर्यये ॥ २७-६० ॥  
    
मङ्गले सम्पदाधिक्ये लाभे भक्तसमागमे ।  
व्यतीपाते तथाष्टम्यामेकादश्यां च सङ्क्रमे ॥ २७-६१ ॥  
    
पुष्यार्के चैव हस्तार्के ग्रहणे चन्द्रसूर्ययोः ।  
कृष्णजन्माह्नि देवेशि राधाजन्मदिने तथा ॥ २७-६२ ॥  
    
अवतारदिनेष्वेवं विष्णोरमिततेजसः ।  
चैत्रे शुक्लस्य पञ्चम्यां भगवान्मीनरूपधृक् ॥ २७-६३ ॥  
    
ज्येष्ठे शुक्ले द्वादश्यां ततः कूर्मस्वरूपधृक् ।  
चैत्रे कृष्णनवम्यां तु हरिर्वाराहरूपधृक् ॥ २७-६४ ॥  
    
वैशाखे शुक्लपक्षे तु चतुर्दश्यां दिनक्षये ।  
प्रादुर्बभूव नृहरिर्भक्तरक्षार्थमुद्यतः ॥ २७-६५ ॥  
    
वैशाखे शुक्लपक्षे तु तृतीयायां गिरीन्द्रजे ।  
जमदग्निसुतो रामो रेणुकायामजीजनत् ॥ २७-६६ ॥  
    
मासि भाद्रपदे देवि शुक्ले चैकादशी तिथिः ।  
अदित्यां कश्यपाज्जातो वामनः सुरकार्यकृत् ॥ २७-६७ ॥  
    
चैत्रे शुक्लनवम्यां तु रामो दशरथात्मजः ।  
रावणस्य वधार्थाय कौशल्यायां परः पुमान् ॥ २७-६८ ॥  
    
श्रावणे बहुले पक्षे अष्टम्यां च महानिशि ।  
कृष्णः प्रादुरभूद् देवि सुरकार्यचिकीर्षया ॥ २७-६९ ॥  
    
नभसे तु द्वितीयायां बलभद्रोऽभवद्धरिः ।  
पौषशुक्ले तु सप्तम्यां बौद्धः प्रादुर्भविष्यति ॥ २७-७० ॥  
    
माघशुक्लतृतीयायां कल्की प्रादुर्भविष्यति ।  
एतेष्वन्येषु पुण्येषु दिवसेषु विशेषतः ॥ २७-७१ ॥  
    
प्रकुर्यादुत्सवं देवि वित्तशाठ्यविवर्जितः ।  
नोत्सवो भक्ष्यभोज्याद्यैर्न पुष्परचनादिभिः ॥ २७-७२ ॥  
    
रसावेशो भवेद्यत्र तमाहुः परमोत्सवम् ।  
निर्विकारं भवेच्चित्तं भगवज्ज्ञानगोचरम् ॥ २७-७३ ॥  
    
प्रेमैकरर्सिकं [प्रेमैक्य रासिकम् इत्यपि पाठः ।] शुद्धं तत्रावेशो भवेद्ध्रुवम् ।  
उत्सवे देवदेवेशि त्रिविधैव जनसङ्गमः ॥ २७-७४ ॥  
    
प्रियाणां वासनाश्चैको देवसर्गो द्वितीयकः ।  
तृतीयो गौतमैः शप्ता ये च वैडालिनः स्मृताः ॥ २७-७५ ॥  
    
वासनासु रसावेशः शुद्धो नैवात्र संशयः ।  
देवेषु देवतावेशो भगवत्प्रेमवत्स्वपि ॥ २७-७६ ॥  
    
प्रेमहीना दुराचाराः परस्त्रीधनलम्पटाः ।  
पिशुनाः वञ्चकाः क्रूराः कुटिलाः पापचारिणः ॥ २७-७७ ॥  
    
आचाररहिता दुष्टा निर्लज्जाः कलहोत्सुकाः ।  
आसुरं भावमापन्ना वेदशास्त्रार्थनिन्दकाः ॥ २७-७८ ॥  
    
ते वै वैडालिनो देवि ह्यधिकारविवर्जिताः ।  
असुरावेशिणस्ते तु मयोक्तमवधार्यताम् ॥ २७-७९ ॥  
    
जानीयात्तत्तदावेशं तत्तच्चेष्टानुरूपतः ।  
इत्येतान् त्रिविधान् ज्ञात्वा महोत्सवगतान् शिवे ॥ २७-८० ॥  
    
व्यवहार्यं यथायोग्यं सङ्करो न भवेद्यथा ।  
यथायोग्यं यथाकालं यथाद्रव्यं यथोचितम् ॥ २७-८१ ॥  
    
तथा कुर्यान्महेशानि ह्यन्यथा पतितो भवेत् ।  
इति तेऽभिहितं देवि किं भूयः श्रोतुमिच्छसि ॥ २७-८२ ॥  
    
    
तदहं ते प्रवक्ष्यामि सुगुह्यमपि विस्तरात् ॥ २७-८३ ॥  
    
    
इति श्रीमाहेश्वरतन्त्रे उत्तरखण्डे शिवोमासंवादे सप्तविंशं पटलम् ॥ २७-२७ ॥  
    
    
    
    