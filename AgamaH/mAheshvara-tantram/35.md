+++
title = "३५"

+++
अथ पञ्चत्रिंशं पटलम्   
  
  
देव्युवाच   
  
  
वैराग्यस्योदये देव ज्ञाने स्यात्साधनावधिः ।  
साधनावधिस्तत्रापि य उद्वेगस्त्वयोदितः ॥ ३५-१ ॥  
  
यथा विरक्तो देवेश न कर्मस्वधिकारवान् ।  
उद्विग्नोऽपि तथा देव न कर्माधिकृतो भवेत् ॥ ३५-२ ॥  
  
मतिर्न देहविषया तत्र हेतुस्त्वयोदितः ।  
अत्र मे खिद्यते चेतो न सम्यगवधारणम् ॥ ३५-३ ॥  
  
भौतिको विषमो देहो वासना ब्रह्मकेवलम् ।  
कस्य युज्येत संसारः कोऽत्र कर्माधिकारवान् ॥ ३५-४ ॥  
  
कर्मणि क्रियमाणे हि कोऽत्र भोक्ता फलस्य तु ।  
अनित्यस्य जडस्यापि कथं देहस्य तद्भवेत् ॥ ३५-५ ॥  
  
कर्मणामिह भोक्त्री चेद्वासना यदि शङ्कर ।  
कृतनाशः प्रसज्येत ह्यकृताभ्यागमस्तथा ॥ ३५-६ ॥  
  
अन्येन क्रियमाणे हि कथमन्येन भुज्यते ।  
वासनायाश्च देहादेस्तारतम्यं वद प्रभो ॥ ३५-७ ॥  
  
  
शिव उवाच   
  
  
शृणु वक्ष्यामि देवेशि तव प्रश्नमनुत्तमम् ।  
देहात्मधीर्विनश्यते यस्य श्रवणमात्रतः ॥ ३५-८ ॥  
  
ज्ञानमार्गे तु देवेशि वैराग्यं साधनावधिः ।  
नानाजन्मान्तराभ्यासरागरञ्जितचेतसाम् ॥ ३५-९ ॥  
  
जीवानां विषयेष्वैव बहिर्धावति वै मनः ।  
सुखं स्यादिष्टविषये ह्यनिष्टे दुःखवद्भवेत् ॥ ३५-१० ॥  
  
सुखदुःखादिकं सर्वमहङ्कारोभिमन्यते ।  
अहङ्कारगतं सर्वं चिदाभ्यासे प्रतीयते ॥ ३५-११ ॥  
  
जलचन्द्रे यथा तस्य कम्पादिर्दृश्यते गुणः ।  
प्रतीतिमात्रमेवैतत् तथापि न निवर्त्तते ॥ ३५-१२ ॥  
  
तत्प्रतीति निराकर्त्तुं प्रकारं वच्मि ते शिवे ।  
अनेकजन्मसंसिद्धसाधनानां बलेन च ॥ ३५-१३ ॥  
  
शुद्धचित्तस्य देवेशि वैराग्यमुपसर्पति ।  
रागाद्यभावाद्विषयेष्वहङ्कारो निवर्त्तते ॥ ३५-१४ ॥  
  
न मनो धावनं कुर्याद्विषयेषु इतस्ततः ।  
न गृह्णाति सुख दुःख रागद्वेषाद्यभावतः ॥ ३५-१५ ॥  
  
कर्त्तृत्वं चैव भोक्तृत्वमहङ्कारे हि दृश्यते ।  
स्थूलं वपुरधिष्ठानमहं लिङ्गस्य सुन्दरि ॥ ३५-१६ ॥  
  
अहङ्कारगृहीतेन स्थूलदेहेन पार्वति ।  
योऽन्यकर्माणि कुरुते निबध्येतापि तैरयम् ॥ ३५-१७ ॥  
  
भोगायतनमात्रं हि स्थलो देहः प्रकीर्त्तितः ।  
अहङ्कारे सचाध्यस्ते ह्यहङ्कारश्चिदात्मनि ॥ ३५-१८ ॥  
  
स्फाटिके हि यथाऽध्यस्तो जपारागः प्रकाशते ।  
चिदाभासे तथा शुद्धेध्यस्ताहन्ता तथा प्रिये ॥ ३५-१९ ॥  
  
स चावृत्य चिदाभासं स्वयमेव प्रकाशते ।  
घटाकाशमिवावृत्य जलाकाशः प्रकाशते ॥ ३५-२० ॥  
  
सुखं दुःखं भयं क्रोधो मोहो मात्सर्यमेव च ।  
धर्माधर्मौ पुण्यपापे ज्ञानमज्ञानमेव च ॥ ३५-२१ ॥  
  
अहङ्कारगतं सर्वं चिदाभासस्य न क्वचित् ।  
तथाप्येक्याध्यासवशादात्मन्येव प्रतीयते ॥ ३५-२२ ॥  
  
विशुद्धे निर्मले देवि शोणिमेव मणौ यथा ।  
तस्मादनात्मधर्माश्च जडा नित्यमशेषतः ॥ ३५-२३ ॥  
  
विज्ञायाप्नोति वैराग्यमाविरञ्चिपदादपि ।  
रागाद्यभावान्न मनो विषयानुपधावति ॥ ३५-२४ ॥  
  
विषयानुरागरहिते निर्मले मनसि प्रिये ।  
स्वात्मा प्रकाशते ध्यानाद्दर्पणे स्वमुखं यथा ॥ ३५-२५ ॥  
  
मनस्यपि लयं याते विकारशतवेश्मनि ।  
समाधिस्थो भवेद्योगी यत्र शोको न विद्यते ॥ ३५-२६ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे पञ्चत्रिंशं पटलम् ॥ ३५-३५ ॥  
  
  
  
  