+++
title = "२९"

+++
अथ एकोनत्रिंशं पटलम्   
  
पार्वत्युवाच   
  
ब्रूहि तं च महेशान् मन्त्रराजं महेश्वरम् ।  
यस्य श्रवणमात्रेण सर्वमन्त्रफलं भवेत् ॥ २९-१ ॥  
  
  
श्रीमहादेव उवाच   
  
  
देवेशि मन्त्रराजोऽयं भाति गोप्यतरो महान् ।  
पातकानि प्रलीयन्ते सकृद्यस्य जपादपि ॥ २९-२ ॥  
  
सप्तकोटिमहामन्त्रास्तवाग्रे कथिता मया ।  
तेषु श्रीकृष्णमन्त्राश्च बहवः कीर्त्तितास्तव ॥ २९-३ ॥  
  
रासलीलाप्रविष्टस्य [मया इ० पा० ।] पुरा गोपालरूपिणः ।  
प्रोक्ता मन्त्रा महेशानि तत्रायं गोपितो मया ॥ २९-४ ॥  
  
रहस्यत्त्वान्मया नोक्तः पुनस्तं परिपृच्छसि ।  
त्वयापि गोपितव्योऽयं न देयः स्यात्कथञ्चन ॥ २९-५ ॥  
  
लेखयित्त्वा ददेन्मन्त्रं न वाचोपदिशेत्प्रिये ।  
ब्रह्महत्यासहस्राणां दत्त्वा पापमवाप्नुयात् ॥ २९-६ ॥  
  
निर्धारत्वे वासनाया यदि प्रेमोद्गमो भवेत् ।  
तदैवोपदिशेद्देवि ह्यन्यथा कृष्णघातकः ॥ २९-७ ॥  
  
विधिः सर्वोऽपि कर्त्तव्यो मन्त्रदानं विना प्रिये ।  
ततः [परिणते इ० पा० ।] परीक्षिते काले योग्यत्वे मन्त्रमादिशेत् ॥ २९-८ ॥  
  
शृणु मन्त्रं प्रवक्ष्यामि सावधानेन चेतसा ।  
स्वर [आद्यः स्वरोऽकारः चतुर्थश्च दीर्घ इकारोऽर्धमात्रबिन्दुयोगेन आकाशोऽहमिति व्योमबीजम् ।] आद्यश्चतुर्थश्च आकाशस्तदनन्तरम् ॥ २९-९ ॥  
  
वायुबीजं ततः पश्चात् अग्निबीजमतः परम् ।  
ततो वरुणबीजञ्च भूबीजं स्यात्ततः परम् ॥ २९-१० ॥  
  
श्रीकृष्ण परमानन्द ते प्रियास्मीति वै वदेत् ।  
मामङ्गीकुर्विति चोक्त्त्वा दर्शयेति द्वयं वदेत् ॥ २९-११ ॥  
  
प्रबोधयेति द्वितीयं मोहेति च ततो वदेत् ।  
मपाकुरुद्वयं चोक्त्त्वा नमोन्तोऽयं महामनुः ॥ २९-१२ ॥  
  
एकोनैकोनपञ्चाशद्वर्णैः सङ्घटितः प्रिये ।  
आद्यबीजं महेशानि परमात्माक्षरः प्रभुः ॥ २९-१३ ॥  
  
तस्मात्सृष्टिर्वर्णमयी हकारान्ताविजृम्भिता ।  
प्रतिलोमलयं तस्याः स एव परिशिष्यते ॥ २९-१४ ॥  
  
अनन्तत्वादात्मतत्वाद् व्यापकत्वान्महेश्वरि ।  
न तस्यास्ति लयः क्वापि वर्णानामात्मनः प्रिये ॥ २९-१५ ॥  
  
स्वरश्चतुर्थस्तन्माया ह्युपर्यङ्कुरतां गता ।  
ततो ज्ञानहरा देवि जाता सा विश्वमोहिनी ॥ २९-१६ ॥  
  
मध्यबिन्दुसमायोगाच्छून्यरूपा हि साभवत् ।  
शून्यत्त्वेधस्तना रेखा जगदङ्कुररूपिणी ॥ २९-१७ ॥  
  
अर्द्धबिन्दुसमायोगाद्योगमायात्मिका हि सा ।  
एवं त्रितययोगेन ज्ञेयं तस्या गुणत्रयम् ॥ २९-१८ ॥  
  
प्रतिबिम्बवदाभास [भात इ० पा० ।] निर्मले परमात्मनि ।  
यदा समरसाकारा विश्वयोनिस्तदा हि सा ॥ २९-१९ ॥  
  
कोणत्रयसमायोगा ब्रह्मादित्रितयात्मिका ।  
लोकत्रयात्मिका चैव तथा वेदत्रयात्मिका ॥ २९-२० ॥  
  
इच्छाज्ञानक्रियात्मा च कालत्रितयरूपिणी ।  
अग्निसोमार्करूपा [अग्निष्टामार्क इ० पा० ।] च सर्वत्रितयरूपिणी ॥ २९-२१ ॥  
  
अधोमुखा हि सा ज्ञेयावतरन्ती परात्मनः ।  
यदा चोर्ध्वमुखी भूयाद्वह्निज्वालेव सा लये ॥ २९-२२ ॥  
  
शून्यत्वेऽधस्तना रेखा जगदङ्कुररूपिणी ।  
यदेव च महत्तत्त्वमित्याहुस्तन्त्रवादिनः ॥ २९-२३ ॥  
  
अहङ्कारस्तु रेखान्तस्तद्गुणोपाधिसङ्गतः ।  
त्रिविधः स तु विज्ञेयस्तस्माद्भूतानि जज्ञिरे ॥ २९-२४ ॥  
  
तद्वाचकान्यक्षराणि हकारादीनि पञ्च च ।  
पुरतस्तानि दृश्यन्ते मन्त्रराजे महेश्वरि ॥ २९-२५ ॥  
  
आकाशस्तु हकारस्थो देवता तु सदाशिवः ।  
गुणः शब्दस्तथा श्रोत्रं श्रोतव्या दिक् च सुन्दरि ॥ २९-२६ ॥  
  
यकारे देवदेवेशि वायुरीश्वर एव च ।  
स्पर्शस्त्वगिन्द्रियं देवि स्पृष्टव्यं च महीरुहम् ॥ २९-२७ ॥  
  
रकारेऽग्निरह देवि रूपं चक्षू रविस्तथा ।  
दृष्टव्यं चेति विज्ञेयं मञ्जूषामणिवत्तथा ॥ २९-२८ ॥  
  
वकारे सलिलं विष्णु रसश्च रसनेन्द्रियम् ।  
रसितव्यं च वरुणो देवता चेति संस्थिता ॥ २९-२९ ॥  
  
लकारे पृथिवीतत्वं ब्रह्मा गन्धश्च नासिका ।  
घ्रातव्यमश्विनौ देवि देवता चेति संस्थिता ॥ २९-३० ॥  
  
इत्येवं पञ्चभूतानां बीजकार्यं तदीश्वरि [बीजोऽयं कार्यमीश्वरि इ० पा० ।] ।  
सदृशं [कथितस्तेन यमाहुःक्षरसञ्ज्ञया इ० पा० ।] कथितं ते च यदाहुः क्षरसञ्ज्ञया ॥ २९-३१ ॥  
  
अकारः परमं ब्रह्म कूटस्थ व्यापकं ध्रुवम् ।  
अनुत्तरं निर्विशेष चिदंशस्तेन कथ्यते ॥ २९-३२ ॥  
  
अक्षरातीतरूपोऽसौ शेषवर्णैर्मनुः स्मृतः ।  
तस्मादहो सच्चिदानन्दरूपोऽय मन्त्रनायकः ॥ २९-३३ ॥  
  
मननं विश्वविज्ञानं त्राणं संसारसङ्कटात् ।  
यतः करोति संसिद्धो मन्त्र इत्युच्यते प्रिये ॥ २९-३४ ॥  
  
मन्त्रचूडामणिं ज्ञात्वा मुच्यते सर्वसंशयात् ।  
विज्ञाते मन्त्रराजन्ये ज्ञातव्यं नावशिष्यते ॥ २९-३५ ॥  
  
शाब्दं वपुः परानन्दवपुषः परमेश्वरि ।  
मन्त्रचूडामणिरयं मया ते परिकीर्तितः ॥ २९-३६ ॥  
  
अकथ्यः पारमार्थ्येन तथापि कथितस्तव ।  
गोपनीयः प्रयत्नेन जननी जारगर्भवत् ॥ २९-३७ ॥  
  
पश्यन्ति ये शठधियो वर्णबुध्या महामनुम् ।  
ते यान्ति नरकान् सर्वे यावदाभूतसप्लवम् ॥ २९-३८ ॥  
  
पुरुषं मन्त्रजप्तारं ये पश्यन्ति नराधमाः ।  
तेषां पापानि नश्यन्ति ब्रह्महत्यादिकान्यपि ॥ २९-३९ ॥  
  
कोटिकल्पेषु पापिष्ठा नित्यं पापपरायणाः ।  
तेऽपि शुध्यन्ति सम्पर्कान्मन्त्रजप्तुर्न संशयः ॥ २९-४० ॥  
  
लब्धे चिन्तामणौ देवि किमन्यैर्धनसञ्चयैः ।  
तथा लब्धे मन्त्रराजे किमन्यैः साधनैर्भवेत् ॥ २९-४१ ॥  
  
एतन्मन्त्रार्थविज्ञानं मन्त्रसिद्धान्तसूचकम् ।  
यो नित्यं भावयेच्चित्ते वासना तस्य शुध्यति ॥ २९-४२ ॥  
  
विहाय मायामालिन्यं देहेन्द्रियनिबन्धनम् ।  
वासना सम्मुखीभूयाद्विवेकं प्रनिबिम्बवत् ॥ २९-४३ ॥  
  
मन्त्रमाहात्म्यमेतत्तु मया ते परिकीर्तितम् ।  
किमन्यत् श्रोतुमिच्छा ते तदिदानीं वद [वदाम्यहम् इ० पा० ।] प्रिये ॥ २९-४४ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे एकोनत्रिंशतितमं पटलम् ॥ २९-२९ ॥  
  
  
  
  