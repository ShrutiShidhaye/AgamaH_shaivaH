+++
title = "०१"

+++
अथ प्रथमं पटलम्   
    
    
श्रीपार्वत्युवाच   
    
    
देवदेव महादेव करुणार्णव शङ्कर ।  
हर शम्भो शिव मृड् पशुनाथ नमोऽस्तु ते ॥ १-१-१ ॥  
    
नमस्ते सर्वदेवानां दैवताय परात्मने ।  
पिनाकिने नमस्तुभ्यं गङ्गाधर नमोऽस्तु ते ॥ १-२ ॥  
    
भूतिभूषितदेहाय भक्तानामभयङ्कर ।  
कर्पूरविशदाभाय त्रिनेत्राय नमोऽस्तुते ॥ १-३ ॥  
    
नमश्चन्द्रकलाधारिन् नीलकण्ठ महेश्वर ।  
महाभुजङ्गमाबद्धजटाजूट शिवप्रद ॥ १-४ ॥  
    
अकिञ्चनाय शुद्धाय ह्यणिमाद्यष्टसिद्धये ।  
संसारवारिधितरणे प्लवभूतपदाम्बुज ॥ १-५ ॥  
    
योगीश्वराय योगाय योगिनां पतये नमः ।  
योगिहृत्पद्ममार्तण्ड योगानन्दमयाय ते ॥ १-६ ॥  
    
सृष्ट्यर्थं ब्रह्मरूपोऽसि पालनार्थं स्वयं हरिः ।  
रुद्रोऽस्यन्ताय देवेश नमस्त्रितयरूपिणे ॥ १-७ ॥  
    
नमो वेदान्तवेद्याय नित्यानन्दमयाय ते ।  
निरञ्जनाय शुद्धाय सच्चिदानन्दचेतसे ॥ १-८ ॥  
    
निर्मलाय निराशाय निरीशायाखिलात्मने ।  
अणोरणीयसे तुभ्यं महतोऽपि महीयसे ॥ १-९ ॥  
    
दिक्कालाद्यनवच्छिन्ननित्यचिन्मात्रमूर्त्तये ।  
नमस्ते सर्वलोकैकपालकायार्त्तिनाशिने ॥ १-१० ॥  
    
ब्रह्मा त्वं हरिरुद्रोऽसि हव्यवाट् हुतमित्युत ।  
मन्त्रर्त्त्विक् देवता चासि यज्ञस्त्वं तत्फलात्मकः ॥ १-११ ॥  
    
दयां कुरु महादेव प्रसीद परमेश्वर ।  
त्वयि प्रसन्ने लोकानां फलन्ते कामपादपाः ॥ १-१२ ॥  
    
त्वयाहं दीननाथेन शरीरार्द्धे निरूपिता ।  
कृतकृत्याऽस्मि तेनाहं किमन्यदवशेषितम् ॥ १-१३ ॥  
    
तस्मात्सम्प्रष्टुमिच्छामि रहस्यं किञ्चिदुत्तमम् ।  
यद्यहं ते प्रियतमा ब्रूहि नाथ ! तदाखिलम् ॥ १-१४ ॥  
    
त्वया प्रोक्तानि तन्त्राणि चतुःषष्टिमितानि भोः ।  
न तेषु तत्वविज्ञानं प्रकटीकृतमीश्वर ॥ १-१५ ॥  
    
तत्प्रकाशय देवेश प्रवक्तुं यदि मन्यसे ॥ १-१६ ॥  
    
    
शिव उवाच   
    
    
नैतज्ज्ञानं वरारोहे वक्तुं योग्यं वरानने ।  
राज्यं देयं शिरो देयं देयं सर्वस्वमप्युत ।  
न देयं ब्रह्मविज्ञानं सत्यं सत्यं शुचिस्मिते ॥ १-१७ ॥  
    
ब्रह्महत्यासहस्राणि कृत्वा यत्पापमाप्नुयात् ।  
तत्पापं लभते देवि परमार्थप्रकाशनात् ॥ १-१८ ॥  
    
बालहत्यासहस्राणि स्त्रीहत्यायुतमेव च ।  
गवां लक्षवधात्पापं तथा विश्वासघाततः ॥ १-१९ ॥  
    
मित्रद्रोहाद्गुरुद्रोहात्साधुद्रोहाच्च यद्भवेत् ।  
तत्पापं लभते देवि परमार्थप्रकाशनात् ॥ १-२० ॥  
    
तस्मात्तु गोपयेद्विद्वान् जननीजारगर्भवत् ।  
भक्तासि त्वं प्रियतमा तस्मात्तेऽहं वदामि भोः ॥ १-२१ ॥  
    
ज्ञानं तत्तु विजानीयात् येनात्मा भासते स्फुटः ।  
अज्ञानेनावृतो नित्यं मोहरूपेण नित्यदा ॥ १-२२ ॥  
    
तावत्संसारभावः स्याद्यावदज्ञानमुल्लसेत् ।  
तावन्मोहो भ्रमस्तावत्तावदेव भयं भवेत् ॥ १-२३ ॥  
    
अहं ममेत्यसद्भावो विस्मृतिर्दुःखदर्शनम् ।  
नानाधर्मानुरागश्च कर्मणां च फलैषणा ॥ १-२४ ॥  
    
बन्धमोक्षविभागश्च जडदेहाद्यहङ्कृतिः ।  
तावदीश्वरभावः स्यात्पाषाणप्रतिमादिषु ॥ १-२५ ॥  
    
जलादौ तीर्थभावश्च यावदज्ञानमुल्लसेत् ।  
उदिते तु परिज्ञाने नाऽयं लोको न कल्पना ॥ १-२६ ॥  
    
न त्वं नाहं न वै किञ्चिन्निवृत्ते मोहविभ्रमे ।  
स्वयमेवात्मनात्मानमात्मन्यात्माभिपद्यते ॥ १-२७ ॥  
    
तदा सुखसमुद्रस्य स्वरूपनिरतो भवेत् ।  
लयश्चात्यन्तिको देवि कदाचिद्वा भविष्यति ॥ १-२८ ॥  
    
तदेवात्माक्षरः साक्षादेक एवावशिष्यते ।  
स शिवो विष्णुरेवेन्द्रः स एवामरदानवाः ॥ १-२९ ॥  
    
स एव यक्षरक्षांसि सिद्धचारणकिन्नराः ।  
सनकाद्याश्च मुनयो ब्रह्मपुत्राश्च मानसाः ॥ १-३० ॥  
    
पशवः पक्षिणश्चैव पर्वतास्तृणवीरुधः ।  
स एवेदं जगत्सर्वं स्थूलसूक्ष्ममयं च यत् ॥ १-३१ ॥  
    
अज्ञानाद्रजतं भाति शुक्तिकायां यथा प्रिये ।  
ज्ञानात्तद्रजतं देवि तस्यामेव विलीयते ॥ १-३२ ॥  
    
तथाक्षरे परे ब्रह्मण्याभाति सकलं जगत् ।  
मोहने केनचिद्देवि मोहनाशे तु शाङ्करि ॥ १-३३ ॥  
    
अवशिष्यते परं ब्रह्म साक्षादक्षरमव्ययम् ।  
न त्वं नाहं तदा विष्णुर्लक्ष्मीर्ब्रह्मासरस्वती ॥ १-३४ ॥  
    
नेश्वरो न शिवश्चापि यथापूर्वं भविष्यति ।  
मृदुद्भवानि कार्याणि मृच्छेशाणि यथाप्रिये ॥ १-३५ ॥  
    
तथैवाखिललोकोऽयं ब्रह्मभूतो भविष्यति ।  
यथा वायुवशाद्देवि समुद्रे तरलोर्मय ।  
प्रादुर्भवन्ति देवेशि तस्मिन् शान्ते तु पूर्ववत् ॥ १-३६ ॥  
    
तथा विस्मारितज्ञानान्मोहाद्भ्रान्तं चराचरम् ।  
चतुर्विंशतितत्त्वोत्थं सत्यमित्येव रूपितम् ॥ १-३७ ॥  
    
तत्र जाता इमे लोकाश्चतुर्दश महेश्वरि ।  
अधः सप्त तथा चोर्ध्वमेवं सङ्ख्याश्चतुर्दश ॥ १-३८ ॥  
    
अतलं वितलं चैवं सुतलं च तलातलम् ।  
रसातलं च पातालं भूर्भुवः स्वस्तथोपरि ॥ १-३९ ॥  
    
महर्जनस्तप इति सत्यं वैकुण्ठ इत्यपि ।  
शिवलोको देवलोकस्तथाऽवान्तर्गता अपि ॥ १-४० ॥  
    
मोहशान्तौ भविष्यन्ति सर्वे ब्रह्ममया इमे ।  
यावत्सर्पमयी भ्रान्ती रज्जौ तावद्भयं प्रिये ॥ १-४१ ॥  
    
रज्जुत्त्वेन तु विज्ञाता भयं नोद्वहते पुनः ।  
अप्रपञ्चे प्रपञ्चोऽयं मोहादुन्मीलति स्फुटः ॥ १-४२ ॥  
    
तावद्भयप्रदोऽज्ञानं यावन्मोहं न विन्दते ।  
द्विधा त्रिधा पञ्चधा च चतुर्विंशतिधा पुनः ॥ १-४३ ॥  
    
एकधा च पुनस्त्रेधा बहुधा च पुनः स्वयम् ।  
विस्तीर्णः स तु मोहोऽयम् आवृत्य परमेश्वरम् ॥ १-४४ ॥  
    
कालमायांशयोगेन ब्रह्माण्डमसृजत्प्रभुः ।  
कोटिब्रह्माण्डलक्षाणां स निर्माताक्षरो विभुः ॥ १-४५ ॥  
    
न तस्येच्छा न कर्त्तव्या निर्गुणः प्रकृतेः परः ।  
तथापि बालवत् क्रीडन् कोटिब्रह्माण्डसंहतीः ॥ १-४६ ॥  
    
सृजते संहरत्येषः कटाक्षाक्षेपमात्रतः ।  
चिन्मात्रः परमः शुद्धः कूटस्थः पुरुषः परः ॥ १-४७ ॥  
    
विराट् तस्य वपुः स्थूलं पञ्चधा तु समुद्भवम् ।  
पातालं पादमूलेऽस्य पार्ष्णिदेशे रसातलम् ॥ १-४८ ॥  
    
गुल्फे महातलं तस्य जङ्घयोश्च तलातलम् ।  
जङ्घयोपरि सुतलं वितलं कट्युत्तरं प्रिये ॥ १-४९ ॥  
    
कटिमध्येऽतलमस्ति मर्त्यलोकोदरे तथा ।  
पार्श्वदेशेभुवर्लोकस्तदूर्ध्वं च स्वरादयः ॥ १-५० ॥  
    
ज्योतींष्यस्योरःस्थले च ग्रीवायां च महस्तथा ॥ १-५१ ॥  
    
वदने जनलोकोऽस्य तपोलोको ललाटके ।  
सत्यलोको ब्रह्मरन्ध्रे बाह्वोरिन्द्रादयः सुराः ॥ १-५२ ॥  
    
दिशः कर्णप्रदेशस्य शब्दस्तच्छ्रोत्रमध्यगः ।  
नासयोरस्य नासत्यौ मुखे वह्निः समाश्रितः ॥ १-५३ ॥  
    
सूर्योऽस्य चक्षुषि गतः पक्ष्मणि ह्यहनीशितुः ।  
दंष्ट्रायां यमस्तस्य हास्ये माया महेश्वरि ॥ १-५४ ॥  
    
उत्तरोष्ठे स्थिता लज्जा लोभः स्यादधरोष्ठके ।   
स्तनयोरस्य वै धर्मः पृष्ठेऽधर्मः समाश्रितः ॥ १-५५ ॥  
    
कुक्षिष्वस्य समुद्रा वै पर्वता ह्यस्थिसन्धिषु ।  
आपगा नाडिदेशस्था वृक्षा रोमपथि स्थिताः ॥ १-५६ ॥  
    
मेघाः केशेषु हृदये चन्द्रमाः परिकीर्तितः ।  
इदं स्थूलशरीरं तु ब्रह्मणः परमात्मनः ॥ १-५७ ॥  
    
इयत्तयाऽपरिच्छेद्यमन्तपारविवर्जितम् ।  
लिङ्गं नारायणस्तस्य ह्यक्षरस्य चिदात्मनः ॥ १-५८ ॥  
    
हिरण्यगर्भं जगदीशितारं नारायणं यं प्रवदन्ति सन्तः ।  
सर्वस्य धातारमनन्तमाद्यं प्रधानपुंसोरपि हेतुमीशम् ॥ १-५९ ॥  
    
तं सर्वकालावयवं पुराणं परात्परं योगिभिरीड्यपादम् ।  
ब्रह्मेशविष्णुप्रमुखैकहेतुं यतः प्रवृत्तो निगमस्य पन्थाः ॥ १-६० ॥  
    
तं देवदेवं जगतां शरण्यं नारायणं यस्य वदन्ति लिङ्गम् ।  
यावन्न लिङ्गं प्रलयं प्रयाति स्थूलं वपुश्चापि न शान्तिमेति ॥ १-६१ ॥  
    
ततः परं कारणमेव तस्य वपुः परस्यात्मन एव मोहः ।  
यावद्विमोहः प्रशनं न याति न लिङ्गमुत्सीदति कार्यबद्धम् ॥ १-६२ ॥  
    
न कारणं तावदुपैति शान्तिं चराचरस्यापि च बीजभूतम् ।  
यावन्महाकारणमम्बिके तत् न शान्तिमायाति च बीजबीजम् ॥ १-६३ ॥  
    
गुह्याद् गुह्यतरं शास्त्रमिदमुक्तं तवानघे ।  
न कस्याप्यग्रतो वाच्यं सत्यं सत्यं प्रियंवदे ॥ १-६४ ॥  
    
न पद्मायै हरिः प्राह प्रार्थितोऽपि पुनः पुनः ।  
तन्मयात्र तव स्नेहात्प्रकटीकृतमुच्चकैः ॥ १-६५ ॥  
    
न गुह्यायापि पुत्राय गणराजाय नन्दिने ।  
सुगोपितमिदं भद्रे तव स्नेहादुदीरितम् ॥ १-६६ ॥  
    
तस्माद्गोप्यतरं भद्रे वराङ्गमिव सर्वतः ।  
इतीदं ते समाख्यातं किमन्यत्प्रष्टुमिच्छसि ॥ १-६७ ॥  
    
    
इति श्रीनारदपञ्चरात्रे माहेश्वरतन्त्रे ज्ञानखण्डे शिवपार्वतीसंवादे प्रथमं पटलम् ॥ १-१ ॥  
    
    
    
    