+++
title = "२६"

+++
अथ षड्विंशः पटलः  
  
  
  
ईश्वर उवाच --  
  
दमनारोपणं वक्ष्ये साधकानां हिताय च ।  
संवत्सरकृता पूजा येन पूर्णा भवेत् प्रिये ॥ २६-१ ॥  
तपोभङ्गाय मदनो मम शैलभवे यदा ।  
भस्मीभवत्तदा पत्नी रतिः प्रीतिश्च दुःखिते ॥ २६-२ ॥  
तन्नेत्रवारिसम्भूता दमनस्य लता भवेत् ।  
तत्सौरभ्यं च सौभाग्यं महदासीत्सुलोचने ॥ २६-३ ॥  
तेन सन्तुष्टसुहृदा वरो दत्तो मया प्रिये ।  
रत्यै प्रीत्यै च तस्मात्तु मदनः प्रकटीकृतः ॥ २६-४ ॥  
दमनेन च यो मन्त्री वर्षमध्ये न पूजयेत् ।  
तस्य सांवत्सरी पूजा मदनाय भविष्यति ॥ २६-५ ॥  
इति तस्मै वरो दत्तो मयैव सुरवन्दिते ।  
तस्माद्दमनपूजा हि कर्तव्या वीरवन्दिते ॥ २६-६ ॥  
अन्यथा तत्फलं वर्षकृतं कामाय जायते ।  
समूलं दमनं देवि स्थापयेत्पात्रके वरे ॥ २६-७ ॥  
दमनं नवधा कूर्यात्पूजयेत्तदनन्तरम् ।  
आनन्देश्वरबीजेन ततो भिन्नेन सुन्दरि ॥ २६-८ ॥  
आनन्देश्वरबीजेन नवधा बिन्दुना सह ।  
नवप्रकारभिन्नाङ्गं दमनं पूजयेत्क्रमात् ॥ २६-९ ॥  
अघोरविद्यया पश्चादभिषिच्य तमेव हि ।  
पूर्वोक्तया दक्षिणस्यां दिशि सिंहासनोक्तया ॥ २६-१० ॥  
अस्त्रेण रक्षणं कुर्यात्कवचेन ततः परम् ।  
बद्ध्वा त्रिशूलमुद्रां तु भ्रामयेद्दमनोपरि ॥ २६-११ ॥  
चैत्रे सितचतुर्दश्यां दमनारोपणं भवेत् ।  
उद्धरेदस्त्रमन्त्रेण हृदयेन च लेपयेत् ॥ २६-१२ ॥  
श्रीखण्डघुसृणेन्द्राद्यैरधिवासं च कारयेत् ।  
प्रथमे दिवसे कुर्यादधिवासनमुत्तमम् ॥ २६-१३ ॥  
सद्योऽधिवासनं वाऽपि वर्षपूर्जासुसिद्धये ।  
प्रातःकाले चतुर्दश्यां नित्यार्चानन्तरं ततः ॥ २६-१४ ॥  
नवकोणं विरच्याथ सिन्दुरेण महाप्रभम् ।  
कलशान्नव संस्थाप्य हेमरत्नादिपूरितान् ॥ २६-१५ ॥  
एकं वा कलशं रम्यं स्थापयेद्देशिकोत्तमः ।  
दक्षतो मण्डलं कृत्वा कुङ्कुमाद्यैवीचित्रितम् ॥ २६-१६ ॥  
अशोकतरुमालिख्य त्रिकोणं मण्डलं लिखेत् ।  
तन्मध्ये पूजयेत्कामं तरुणं चारुणप्रभम् ॥ २६-१७ ॥  
रक्तवस्रं रक्तभूषं वामदक्षिणयोः प्रिये ।  
रतिप्रीतिविशोभाढ्यं पञ्चबाणं धनुर्धरम् ॥ २६-१८ ॥  
बसन्तसहितं कामं कदम्बवनमध्यगम् ।  
मन्त्रेणानेन तं कामं पूजयेत्सिद्धिहेतवे ॥ २६-१९ ॥  
वाग्भवं भुवनेशानीं श्रियं कामात्मकेन च ।  
कामाय नम आलिख्य विद्येयं नववणीनी ॥ २६-२० ॥  
कामबीजत्रयं चोक्त्वा रत्यात्मकमुच्चरेत् ।  
रत्यै नमश्चाष्टवर्णां रतिविद्या वरानने ॥ २६-२१ ॥  
प्रीतिं वदेद्रतिस्थाने प्रीतिमन्त्रोऽष्टवर्णकः ।  
गौरश्यामे रतिप्रीती क्रमेण मणिभूषणे ॥ २६-२२ ॥  
पद्मताम्बूलहस्ते च रक्तवस्त्रविराजिते ।  
दिव्याभरणभूषे च पुष्पदामविराजिते ॥ २६-२३ ॥  
वामदक्षिणयोर्ध्यात्वा कामस्य तदनन्तरम् ।  
वसन्तं पूजयेत्पश्चात्कदम्बवनमध्यगम् ॥ २६-२४ ॥  
गौरवर्णं वामहस्ते सुधापूर्णघटान्वितम् ।  
दक्षहस्तेन दधतं नानापुष्पसमुच्चयम् ॥ २६-२५ ॥  
साङ्गं कामं प्रपूज्याथ धूपदीपादि दर्शयेत् ।  
दमने पूजितः कामः सर्वकार्याणि साधयेत् ॥ २६-२६ ॥  
तेन सम्यक्प्रपूज्याथ महात्रिपुरसुन्दरीम् ।  
क्रमं समर्चयेत्सम्यक्कुमारीर्भोजयेद्बुधः ॥ २६-२७ ॥  
सुवासिनीश्च सम्पूज्य योगिनीगणमर्चयेत् ।  
ब्राह्मणान् परिपूज्याथ नानादर्शनपारगान् ॥ २६-२८ ॥  
तदङ्गहवनात्पश्चाद्गुरुं रत्नादिभूषणैः ।  
स्वर्णभारसहस्रैश्च दिव्यवस्त्रमनोरमैः ॥ २६-२९ ॥  
पूजयित्वा ततो देवि पूर्णाहुतिमथोच्चरेत् ।  
अनेन विधिना देवि दमनारोपणं यजेत् ॥ २६-३० ॥  
तस्य सांवत्सरी पूजा सफला शैलसम्भवे ॥ २६-३१ ॥  
  
इति श्रीमज्ज्ञानार्णवे नित्यातन्त्रे देवीश्वरसंवादे   
श्रीविद्यादमनारोपणविधिर्नाम षड्विंशः पटलः ॥ २६ ॥  
  
  
  
ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् फ़ोर् प्रिवते स्तुद्य्।          