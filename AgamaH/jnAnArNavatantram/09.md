+++
title = "०९"

+++
अथ नवमः पटलः  
    
    
ईश्वर उवाच --  
    
शृणु देवि महाविद्यां चिन्तितेष्टफलप्रदाम् ।  
यस्या विज्ञानमात्रेण भुवनाधिपतिर्भवेत् ॥ ९-१ ॥  
हंसाद्यं वाग्भवं चाऽऽद्यं हसकान्ते सुरेश्वरि ।  
भूबीजं भुवनेशानी द्वितीयं बीजमुद्धृतम् ॥ ९-२ ॥  
शिवचन्द्रौ महेशानि शक्रस्वरविभूषितम् ।  
बिन्दुनादकलाक्रान्तं तृतीयं बीजमुद्धृतम् ॥ ९-३ ॥  
एषा विद्या महेशानि भुवनेश्वरभैरवी ।  
मध्यबीजेन देवेशि षड्दीर्घस्वरभेदिना ॥ ९-४ ॥  
षडङ्गानि प्रविन्यस्य ध्यायेद्देवीं चतुर्भुजाम् ।  
जपाकुसुमसङ्काशां दाडिमीकुसुमप्रभाम् ॥ ९-५ ॥  
चन्द्ररेखाजटाजूटां त्रिनेत्रां रक्तवाससम् ।  
नानालङ्कारसुभगां पीनोन्नतघनस्तनीम् ॥ ९-६ ॥  
पाशाङ्कुशवराभीतीर्धारयन्तीं शिवां स्मरेत् ।  
एवं ध्यात्वाऽर्चयेद्देवीं यन्त्रोद्धारं च पूर्ववत् ॥ ९-७ ॥  
चैतन्यभैरवी देवी यन्त्रवत्परमेश्वरि ।  
सिंहासनं समभ्यर्च्य परिवारार्चनं यजेत् ॥ ९-८ ॥  
षडङ्गावरणं देवि पूर्ववत्परिपूजयेत् ।  
रत्याद्याः पूजयेद्देवि त्रिकोणे तदनन्तरम् ॥ ९-९ ॥  
ब्रह्मा विष्णुश्च रुद्रश्च पूज्यास्तत्रैव सुन्दरि ।  
डाकिन्याद्यास्तथा पूज्या वसुपत्रे ततः परम् ॥ ९-१० ॥  
अनङ्गकुसुमाद्याश्च ब्राह्म्यादियुगलं ततः ।  
भूबिम्बे लोकपालांश्च बटुकाद्यांश्च पूजयेत् ॥ ९-११ ॥  
योगिनीनां चतुःषष्टिं पूजयेत्सुरवन्दिते ।  
सदाशिवसखा यस्मात्कुबेरः परमेश्वरि ॥ ९-१२ ॥  
येनेयं प्राथीता देवी राजराजस्ततो भवेत् ।  
तेनैव प्राथीता विद्या गौरी गौरफलप्रदा ॥ ९-१३ ॥  
अन्नपूर्णेश्वरी नाम सर्वसम्पत्प्रदा सताम् ।  
अनया विद्यया देवि कुबेरो धननायकः ॥ ९-१४ ॥  
लोकपालेषु सर्वेषु धनरत्नादिपूर्णता ।  
तथाऽन्नपूर्णता तस्मिन्सुस्थिराऽस्याः प्रसादतः ॥ ९-१५ ॥  
अन्नपूर्णा महादेवि साक्षात्कामदुघाऽद्रिजे ।  
मन्त्रमस्याः प्रवक्ष्यामि सर्वसिद्धिप्रदायकम् ॥ ९-१६ ॥  
तारं च भुवनेशानीं श्रीबीजं कामराजकम् ।  
हृदन्ते भगवत्यर्णा माहेश्वरि पदं लिखेत् ॥ ९-१७ ॥  
अन्नपूर्णेऽग्निजाया च विद्येयं विंशदक्षरी ।  
अनया सदृशी विद्या सिद्धिदा नास्ति भूतले ॥ ९-१८ ॥  
भुवनेशी महेशानि षड्दीर्घस्वरभिन्नया ।  
षडङ्गानि महेशानि च्छन्दोन्यासानन्तरम् ॥ ९-१९ ॥  
ऋषिर्ब्रह्माऽस्य मन्त्रस्य पङ्तिश्छन्दो वरानने ।  
अन्नपूर्णेश्वरी देवि देवता परिकीतीता ॥ ९-२० ॥  
बीजं च भुवनेशानी श्रीबीजं शक्तिरुच्यते ।  
कीलकं कामराजं स्यात्षडङ्गानन्तरं ततः ॥ ९-२१ ॥  
एकमेकं पुनश्चैकं पुनरेकं द्वयं चतुः ।  
चतुश्चतुस्तथा द्वाभ्यां पदान्येतानि पार्वति ॥ ९-२२ ॥  
पदानि नव देवेशि नव द्वारेषु विन्यसेत् ।  
मूर्धादिगुदपर्यन्तं पुनस्तेषु वरानने ॥ ९-२३ ॥  
गुदादिब्रह्मरन्ध्रान्तं पदानां नवकं न्यसेत् ।  
ब्रह्मरन्ध्रास्यहृदयमूलाधारेष्वनुक्रमात् ॥ ९-२४ ॥  
चतुर्बीजानि विन्यस्य शेषेष्वन्यान् प्रविन्यसेत् ।  
गोलकं च ततो देवि विन्यस्य विधिवत्प्रिये ॥ ९-२५ ॥  
प्राणायामं प्रकुर्वीत पूजामण्डलमालिखेत् ।  
त्रिकोणं च चतुःपत्रं वसुपत्रं ततः परम् ॥ ९-२६ ॥  
कलापत्रं च भूबिम्बं चतुर्द्वारं समालिखेत् ।  
सिंहासनस्य परितः पीठदेवीः समर्चयेत् ॥ ९-२७ ॥  
सिंहासने दक्षिणे तु कथिताः पीठनायिकाः ।  
ता एव पूजयेत्पीठे वामाद्याः परमेश्वरि ॥ ९-२८ ॥  
जया च विजया चैव अजिता चापराजिता ।  
नित्या विलासिनी दोग्ध्री अघोरा मङ्गलात्मिका ॥ ९-२९ ॥  
नवमी परमेशानी सिंहासनसमीपगाः ।  
समावाह्य यजेद्देवीं ध्यानं कुर्वन्समाहितः ॥ ९-३० ॥  
तप्तकाञ्चनवर्णाभां बालेन्दुकृतशेखराम् ।  
नवरत्नप्रभादीप्तमुकुटां कुङ्कुमारुणाम् ॥ ९-३१ ॥  
चित्रवस्त्रपरीधानां मदिराक्षीं त्रिलोचनाम् ।  
सुवर्णकलशाकारपीनोन्नतघनस्तनीम् ॥ ९-३२ ॥  
गोक्षीरधामधवलं पञ्चवक्त्रं त्रिलोचनम् ।  
प्रसन्नवदनं शान्तं नीलकण्ठविराजितम् ॥ ९-३३ ॥  
कपदीनं स्फुरत्सर्पभूषणं कुन्दसन्निभम् ।  
नृत्यतन्तमतिसंहृष्टं दृष्ट्वाऽऽनन्दमयीं पराम् ॥ ९-३४ ॥  
सानन्दमुद्यल्लोलाक्षीं मेखलाढ्यनितम्बिनीम् ।  
अन्नदानरतां नित्यां भूमिश्रीभ्यामलङ्कृताम् ॥ ९-३५ ॥  
एवं ध्यात्वा यजेद्देवि षडङ्गावरणं यजेत् ।  
अग्नीशासुरवायव्यमध्ये दिक्ष्वङ्गपूजनम् ॥ ९-३६ ॥  
अथ वक्ष्ये महेशानि त्रिकोणस्य च पूजनम् ।  
तारं प्रासादबीजं च हृच्छिवाय ततः परम् ॥ ९-३७ ॥  
सप्ताक्षरी महाविद्या त्वनया देवि पूजयेत् ।  
नृत्यन्तमीश्वरं देवि त्रिकोणाग्रे सुरेश्वरि ॥ ९-३८ ॥  
ॐ नमः पदमाभाष्य ततो भगवते पदम् ।  
ततो वराहरूपाय भूर्भुवःस्वःपतिं तथा ॥ ९-३९ ॥  
ङेन्तं च भूपतिं च त्वं मे देहीति च दापय ।  
वह्निजायान्वितो मन्त्रो वराहस्य वरानने ॥ ९-४० ॥  
अनया विद्यया देवि वामकोणे प्रपूजयेत् ।  
ॐ नमः पदमाभाष्य ङेन्तं नारायणं लिखेत् ॥ ९-४१ ॥  
नारायणं दक्षकोणे क्रमेण परिपूजयेत् ।  
वामदक्षिणयोः पूज्ये भूश्रियौ परमेश्वरि ॥ ९-४२ ॥  
एकेन मनुना देवि कथयामि तवानघे ।  
ॐ नमो हि पदं चान्नं मे देह्यन्नाधिपान्तङे ॥ ९-४३ ॥  
तथेयमान्नं संलिख्य प्रदापय ततः परम् ।  
वह्निजायान्वितो मन्त्रः सम्पुटीकृत्य योजयेत् ॥ ९-४४ ॥  
ग्लौमात्मकेन रमया वामदक्षिणयोः क्रमात् ।  
ततश्चर्तुर्दले पूज्या पश्चिमादिक्रमेण तु ॥ ९-४५ ॥  
तारेणं परविद्यां च भुवनेशीं तदात्मना ।  
कमलां रमया भद्रे कामेन सुभगां यजेत् ॥ ९-४६ ॥  
वसुपत्रे महेशानि ब्राह्म्याद्याः पश्चिमादितः ।  
षोडशारे परेशानि चन्द्रमण्डलरूपिणीः ॥ ९-४७ ॥  
कलाः षोडश सम्पूज्याः पश्चिमादिक्रमेण हि ।  
अमृता मानसी पुष्टिस्तुष्टिः प्रीती रतिस्तथा ॥ ९-४८ ॥  
श्रीश्च ह्रीश्च स्वधा रात्रिर्ज्योत्स्ना हैमवती तथा ।  
छाया च पूणीमा नित्या अमावास्या च षोडशी ॥ ९-४९ ॥  
शेषवर्णैः प्रपूज्यास्तु अन्नपूर्णान्तशब्दकाः ।  
चतुरस्रे लोकपालान्क्रमेण परिपूजयेत् ॥ ९-५० ॥  
इत्युत्तरपतेः सम्यक्पूजितान्नसुवर्णदा ।  
स्वशक्त्या या करोत्येव राजराजं धनाधिपम् ॥ ९-५१ ॥  
सिद्धिप्रदा सिद्धिविद्या ममाप्यन्नप्रदा प्रिये ।  
भुवनेश्वरभैरव्या भेदान्तरमथोच्यते ॥ ९-५२ ॥  
सहाद्या सैव देवेशि तदा स सकलेश्वरी ।  
ध्यानपूजादिकं सर्वमेतस्या एव पार्वति ॥ ९-५३ ॥  
उत्तरस्यां वरारोहे सिंहासनमिदं दिशि ।  
सम्पत्प्रदा भैरवी च विद्धि कौलेशभैरवी ॥ ९-५४ ॥  
हसराद्या भैरवी सा त्रिषु बीजेषु पार्वति ।  
इयं तु सहराद्या स्यात्पूजाध्यानादिकं तथा ॥ ९-५५ ॥  
एतस्या एव विद्याया आद्यन्ते रेफवजीते ।  
तदेयं परमेशानि नाम्ना सकलभैरवी ॥ ९-५६ ॥  
सम्पत्प्रदा भैरवी च ध्यानपूजादिकं प्रिये ।  
पञ्चसिंहासनमयी महात्रिपुरभैरवी ॥ ९-५७ ॥  
चतुराम्नायविद्याभिर्मान्यं सिंहासनं प्रिये ।  
हस्रीमात्मकमुच्चार्य सह्रीमात्मकमद्रिजे ॥ ९-५८ ॥  
शक्तिः सकलह्रीमन्ते चतुर्बीजमुदाहृतम् ।  
श्रीबीजं कुरु तार्तीयं नित्या वेदाक्षरी भवेत् ॥ ९-५९ ॥  
उन्मनी नाम विद्येयं भोगमोक्षफलप्रदा ।  
पूर्वाम्नाये महाविद्या दक्षिणाम्नाय उच्यते ॥ ९-६० ॥  
वाग्भवं बीजमुच्चार्य क्लिन्ने कामस्य बीजकम् ।  
मदद्रवे कुले हस्रौ विद्येयं भोगिनी प्रिये ॥ ९-६१ ॥  
दक्षिणाम्नायविद्येयं पश्चिमाम्नाय उच्यते ।  
वाग्भवं च परा श्रीश्च हसखफ्रोमिति प्रिये ॥ ९-६२ ॥  
हस्रौभस्तास्ततो देवि पञ्चैते प्रणवाः स्मृताः ।  
भगवत्यम्ब आलिख्य पृथक्पदमथेश्वरि ॥ ९-६३ ॥  
चतुर्थं प्रणवं चैव हसकफ्रोमिति प्रिये ।  
कुब्जिके चैव हस्रां च हस्रीं हस्रौ ततः परम् ॥ ९-६४ ॥  
अघोरे चैव घोरे च त्वघोरमुखि चाऽऽलिखेत् ।  
हस्रां हस्रीं किणिद्वन्द्व विच्चे द्वात्रिंशदक्षरी ॥ ९-६५ ॥  
पूर्वोक्तैः प्रणवैर्देवि सम्पुटीकृत्य संस्मरेत् ।  
कुब्जिकेयं महाविद्या पश्चिमाम्नायदेवता ॥ ९-६६ ॥  
खफ्रेमात्मकमुच्चार्य महाचण्डपदं लिखेत् ।  
योगेश्वरीपदं पश्चाद्विद्येयं कालिका प्रिये ॥ ९-६७ ॥  
उत्तराम्नायविद्येयं नाम्ना कालीति विश्रुता ।  
एताभिः परमेशानि पूज्यं सिंहासनं सदा ॥ ९-६८ ॥  
    
इति श्रीमज्ज्ञानार्णवे नित्यातन्त्रे सिंहासनविद्याविधानं नाम   
नवमः पटलः ॥ ९ ॥  
    
    
    
    
    
