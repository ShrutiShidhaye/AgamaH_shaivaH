+++
title = "१५"

+++
अथ पञ्चदशः पटलः  
    
    
ईश्वर उवाच--  
    
शृणु देवि प्रवक्ष्यामि नित्यामण्डलमुत्तमम् ।  
कामेश्वरी महाविद्या सर्वलोकवशङ्करी ॥ १५-१ ॥  
बालां तारं च हृत्प्रान्ते कामेश्वरिपदं लिखेत् ।  
इच्छाकामफलप्रान्ते प्रदेसर्वपदं लिखेत् ॥ १५-२ ॥  
ततः सत्त्ववशं ब्रूयात्करिसर्वजगत्पदम् ।  
क्षोभणान्ते करि ब्रूयाद्धुङ्कारत्रितयं लिखेत् ॥ १५-३ ॥  
पञ्च बाणान्समालिख्य संहारेण कुमारिकाम् ।  
एषा कामेश्वरी नित्या प्रसङ्गात्कथिताऽद्रिजे ॥ १५-४ ॥  
वाग्भवं भगशब्दान्ते भुगे भगिनि चाऽऽलिखेत् ।  
भगोदरीति वर्णान्ते१ च भगमाले भगावहे ॥ १५-५ ॥  
भगगुह्ये भगप्रान्ते योनिप्रान्ते भगान्तिके ।  
निपातिनि च सर्वान्ते ततो भगवशङ्करि ॥ १५-६ ॥  
भगरूपे ततो लेख्यं नीरजायतलोचने ।  
नित्यक्लिन्ने भगप्रान्ते स्वरूपे सर्व चाऽऽलिखेत् ॥ १५-७ ॥  
भगानि मे ह्यानयेति वरदेति समालिखेत् ।  
रेत सुरेते भग च क्लिन्ने क्लिन्नद्रवे ततः ॥ १५-८ ॥  
क्लेदय द्रावयाथो च सर्वसत्त्वान्भगेश्वरि ।  
अमोघे भगविच्चे च क्षुभ क्षोभय सर्व च ॥ १५-९ ॥  
सत्त्वान्भगेश्वरि ब्रूयाद्वाग्भवं ब्लूञ्जमादिमम् ।  
भेब्लूं भोब्लूं च हेम्ब्लूं च हें क्लिन्ने च ततः परम् ॥ १५-१० ॥  
सर्वाणि च भगान्यन्ते मे वशं चाऽऽनयेति च ।  
स्त्रीबीजं च हर प्रान्ते बलेमात्मकमक्षरम् ॥ १५-११ ॥  
भुवनेशीं समालिख्य विद्येयं भगमालिनी ।  
प्रसङ्गात्कथिता पञ्चचत्वारिंशच्छताक्षरी ॥ १५-१२ ॥  
पराबीजं समुच्चार्य नित्यक्लिन्ने मदद्रवे ।  
अग्निजायान्वितो मन्त्रो नित्यक्लिन्नेयमीरिता ॥ १५-१३ ॥  
सर्वसौभाग्यदात्री च सर्वैश्वर्यप्रदायिनी ।  
प्रणवं पूर्वमुच्चार्य तथाऽङ्कुशयुगं लिखेत् ॥ १५-१४ ॥  
तन्मध्ये विलिखेद्देवि भरोमात्मकमक्षरम् ।  
चवर्गमन्त्यहीनं तु विलिखेद्वह्निसंस्थितम् ॥ १५-१५ ॥  
चतुर्दशस्वरोपेतं बिन्दुनादाङ्कितं पृथक् ।  
वह्निजायान्वितो मन्त्रो भेरुण्डायाः फलप्रदः ॥ १५-१६ ॥  
भुवनेशीं समुच्चार्य चतुर्थ्या वह्निवासिनीम् ।  
हृदन्तोऽयं मनुर्देवि नित्येयं वह्निवासिनी ॥ १५-१७ ॥  
प्रणवं भुवनेशानि फरेमात्मकमक्षरम् ।  
सविसर्गः शशी पश्चान्नित्यक्लिन्ने मदद्रवे ॥ १५-१८ ॥  
वह्निजायान्विता विद्या सर्वैश्वर्यप्रदायिनी ।  
महाविद्येश्वरी नित्या प्रसङ्गेन मयेरिता ॥ १५-१९ ॥  
पराबीजं समुच्चार्य शिवदूतीं च ङेयुताम् ।  
हृदन्तोऽयं मनुर्देवि दूतीयं सर्वकामदा ॥ १५-२० ॥  
ओङ्कारबीजमुच्चार्य परां कवचमालिखेत् ।  
खे च छे क्षः समालिख्य स्त्रीबीजं च समालिखेत् ॥ १५-२१ ॥  
हूङ्कारं क्षे परा चास्त्रं विद्येयं द्वादशाक्षरी ।  
त्वरिता नाम नित्येयं त्रिषु लोकेषु दुर्लभा ॥ १५-२२ ॥  
सर्वसिंहासनमयी बालेव कुलसुन्दरी ।  
बालया पुटितां कुर्यात्तथा वै नित्यभैरवी ॥ १५-२३ ॥  
पञ्च बाणाश्च देवेशी नित्या शक्राक्षरी भवेत् ।  
त्रैलोक्यविमला विद्या नित्याख्या परमेश्वरी ॥ १५-२४ ॥  
पञ्चाक्षरी बाणबीजैनीत्येयमपरा प्रिये ।  
प्रणवं भुवनेशानी फरेमात्मकमक्षरम् ॥ १५-२५ ॥  
स्रूमात्मकं द्वितीयं च भुवनेश्यङ्कुशं ततः ।  
नित्यशब्दं समुद्धृत्य सम्बुद्ध्या तु मदद्रवाम् ॥ १५-२६ ॥  
कवचं चाङ्कुशं पञ्चदशैर्नीलपताकिनी ।  
वान्तं कालसमायुक्तं वह्निवायुगतं ततः ॥ १५-२७ ॥  
पृथक्पञ्समायुक्तं ततः शक्रस्वरान्वितम् ।  
बिन्दुनादाङ्कितं बीजं नित्येयं विजया प्रिये ॥ १५-२८ ॥  
चन्द्रवारुणसंयुक्तं तारबीजं समालिखेत् ।  
चतुर्थ्या तु ततो देवि विलिखेत्सर्वमङ्गलाम् ॥ १५-२९ ॥  
हृदन्तोऽयं मनुर्देवि नित्येयं सर्वमङ्गला ।  
तारं हृद्भगवत्यन्ते ज्वालामालिनी देवि च ॥ १५-३० ॥  
द्विरुच्चार्य च सर्वान्ते भूतसंहारकारिके ।  
जातवेदसि संलिख्य ज्वलन्तिपदयुग्मकम् ॥ १५-३१ ॥  
ज्वलेतिप्रज्वलद्वन्द्वं हुङ्कारद्वितयं लिखेत् ।  
वह्निबीजत्रयं हुं च अस्त्रस्वाहृन्वितो मनुः ॥ १५-३२ ॥  
इयं नित्या महादेवि ज्वालामालिनिका परा ।  
कवर्गान्तं स्वरान्तं च शक्रस्वरविभूषितम् ॥ १५-३३ ॥  
बिन्दुनादकलाक्रान्तं विचित्रा परमेश्वरी ।  
अकारादिषु सर्वेषु स्वरेषु क्रमतो न्यसेत् ॥ १५-३४ ॥  
अःस्वरे परमेशानि श्रीविद्यां विश्वमातृकाम् ।  
स्वरवद्विन्यसेन्नित्या नीरजायतलोचने ॥ १५-३५ ॥  
प्रकटाद्या न्यसेत्पश्चादाधारादिषु मन्त्रवित् ।  
स्थितिन्यासं ततः कुर्याच्छ्रीविद्याषोडशाक्षरैः ॥ १५-३६ ॥  
पञ्चाङ्गुलीषु करयोर्ब्रह्मरन्ध्रे मुखे हृदि ।  
त्रयं विन्यस्य नाभ्यादिपादान्ते चैकमद्रिजे ॥ १५-३७ ॥  
गलादिनाभिपर्यन्तमपरं हि ततः परम् ।  
ब्रह्मरन्ध्रादिकण्ठान्तमेकं विन्यस्य पादयोः ॥ १५-३८ ॥  
अङ्गुलीषु च विन्यस्य न्यासोऽयं स्थितिकारकः ।  
सृष्टिन्यासं ततः कुर्यात्सर्वसिद्धिप्रदायकम् ॥ १५-३९ ॥  
ब्रह्मरन्ध्रेऽलिके नेत्रश्रुतिघ्राणोष्ठकेषु च ।  
दन्तान्तरोर्ध्वके देवि जिह्वायां गलकूपके ॥ १५-४० ॥  
पृष्ठे सर्वाङ्गहृदयस्तनकुक्षिषु लिङ्गके ।  
श्रीविद्यार्णैर्न्यसेद्देवि मन्त्रं सर्वसमृद्धये ॥ १५-४१ ॥  
सर्वाङ्गे विन्यसेत्पश्चाद्व्यापकत्वेन सुन्दरि ।  
प्राणानायम्य विधिवन्मुद्रासन्नद्धविग्रहः ॥ १५-४२ ॥  
सङ्क्षोभद्रावणाकर्षवश्योन्मादमहाङ्कुशाः ।  
खेचरी बीजरूपा च योनिमुद्रेत्यनुक्रमात् ॥ १५-४३ ॥  
बीजानि वक्ष्ये क्रमतो मुद्राणां परमेश्वरि ।  
पञ्चबाणैः पञ्च मुद्राः क्रोमात्मकमक्षरम् ॥ १५-४४ ॥  
आद्यं तु रुद्रभैरव्या बीजं सादाशिवं ततः ।  
ततस्तु वाग्भवं देवि क्रमेण हि चतुष्टयम् ॥ १५-४५ ॥  
चतुर्मुद्रासु बीजानि नवमुद्रास्वनुक्रमात् ।  
अथ वक्ष्ये महेशत्नि मुद्राविवरणं क्रमात् ॥ १५-४६ ॥  
वामहस्तेन मुष्टिं तु बद्ध्वा कर्णप्रदेशके ।  
तर्जनीं सरलां कृत्वा भ्रामयेत्तन्त्रवित्तमः ॥ १५-४७ ॥  
सौभाग्यदण्डिनी मुद्रा न्यासकाले तु सूचिता ।  
अन्तरङ्गुष्ठमुष्ट्या तु निरुध्य जगतीमिमाम् ॥ १५-४८ ॥  
रिपुजिह्वाग्रहा मुद्रा न्यासकाले तु सूचिता ।  
पाणिद्वयं महेशानि परिवर्तनयोगतः ॥ १५-४९ ॥  
योजयित्वा तर्जनीभ्यामनामे वारयेत्प्रिये ।  
मध्यमे योजयेन्मध्ये कनिष्ठे तदधस्तथा ॥ १५-५० ॥  
अङ्गुष्ठावपि संयोज्य त्रिधा युग्मक्रमेण तु ।  
त्रिखण्डा नाम मुद्रेयं त्रिपुराह्वानकर्मणि ॥ १५-५१ ॥  
विरलौ तु करौ कृत्वा मध्यमे मध्यमे कुरु ।  
अङ्गुष्ठाभ्यां कनिष्ठे च सम्पीड्य सरले ततः ॥ १५-५२ ॥  
तर्जन्यौ दण्डवत्कुर्यान्मध्यमस्थ ह्यनामिके ।  
सर्वसङ्क्षोभिणी मुद्रा त्रैलोक्यक्षोभकारिणी ॥ १५-५३ ॥  
मध्यमे तर्जनीयुक्ते सरले स्यात्तदा भवेत् ।  
सर्वविद्राविणी मुद्रामोहयेत्सचराचरम् ॥ १५-५४ ॥  
मध्यमे तर्जनीयुग्मे वक्रे कुर्यात्सुलोचने ।  
एतस्या एव मुद्रायास्तदा कर्षणकारिणी ॥ १५-५५ ॥  
विपरीतौ तलौ कृत्वा चाङ्गुली हृन्मुखा यजेत् ।  
परिवर्तनमार्गेण क्रमेण निबिडास्ततः ॥ १५-५६ ॥  
अङ्गुष्ठावग्रदेशे तु तर्जन्यावङ्कुशाकृती ।  
सर्वा एकत्र संयोज्य सर्ववश्यकरी भवेत् ॥ १५-५७ ॥  
पुटाञ्जलिकरौ कृत्वा मध्यमागर्भसंस्थिते ।  
परस्परकनिष्ठे तु तर्जन्यग्रगते ततः ॥ १५-५८ ॥  
अनामिके तु सरले मध्यमामुखदेशगौ ।  
अङ्गुष्ठौ परमेशानि सर्वोन्मादनकारिणी ॥ १५-५९ ॥  
एतस्या एव मुद्राया अनामातर्जनीक्रमात् ।  
अङ्कुशाकारूपा तु मुद्रेयं तु महाङ्कुशा ॥ १५-६० ॥  
वामं भुजं दक्षभुजे दक्षिणं वामदेशतः ।  
निवेश्य योजयेत्पश्चात्परिवर्त्य क्रमेण हि ॥ १५-६१ ॥  
कनिष्ठानामिकायुग्मे तर्जनीभ्यां निरोधयेत् ।  
मध्यमे सरले कृत्वा योनिवत्सरलौ ततः ॥ १५-६२ ॥  
अङ्गुष्ठौ खेचरी मुद्रा पाथीवस्थानयोजिनी ।  
प्रियेयं सर्वदेवानां खेचरत्वप्रदायिनी ॥ १५-६३ ॥  
परिवर्त्याञ्जलिं कृत्वा कनिष्ठाग्रगते ततः ।  
मध्यमे स्थापयेद्देवि कनिष्ठे धारयेत्ततः ॥ १५-६४ ॥  
अनामिकाभ्यां सुदृढं तर्जनीमध्यमायुगम् ।  
अङ्गुष्ठाभ्यां समायोज्यमर्धचन्द्राकृतिं प्रिये ॥ १५-६५ ॥  
बीजमुद्रेयमाख्याता सर्वानन्दकरी पिरये ।  
परिवर्त्य करौ सम्यक्तर्जनीवामने समे ॥ १५-६६ ॥  
मध्यमे कुरु तन्मध्ये योजयेत्तदनन्तरम् ।  
अन्योन्यानामिके देवि कनिष्ठे तु यथास्थिते ॥ १५-६७ ॥  
अङ्गुष्ठाभ्यां योजिताभ्यां योन्याकारं तु कारयेत् ।  
योनिमुद्रेयमाख्याता परा त्रैलोक्यमातृका ॥ १५-६८ ॥  
एवं विन्यस्तदेहः सन् मुद्रासन्नद्धविग्रहः ।  
अन्तर्यागविधिं कुर्याद्येन साक्षात्स्वयं विभुः ॥ १५-६९ ॥  
    
इति श्रीमज्ज्ञानार्णवे नित्यातन्त्रे श्रीविद्यान्यासविवरणं नाम   
पञ्चदशः पटलः ॥ १५ ॥  
    
    
    
    
    
    
