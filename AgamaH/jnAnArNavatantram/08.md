+++
title = "०८"

+++
अथाष्टमः पटलः  
    
    
ईश्वर उवाच --  
    
पश्चिमे भैरवी देवी षट्कूटा परमेश्वरी ।  
यत्स्फूर्त्या स शिवो देवि सृष्टिसंहारणक्षमः ॥ ८-१ ॥  
डाकिनीराकिनीबीजे लाकिनीकाकिनीयुगात् ।  
बीजे आहृत्य देवेशि योजयेच्चन्द्रसूर्ययोः ॥ ८-२ ॥  
आद्यमैकारसंयुक्तमन्यदीकारमण्डितम् ।  
शक्रस्वरसमायुक्तं तार्तीयं बीजमालिखेत् ॥ ८-३ ॥  
बिन्दुनादकलाक्रान्तं तृतीयं शैलसम्भवे ।  
एषा विद्या महेशानि रुद्रसिंहासेन स्थिता ॥ ८-४ ॥  
ध्यानमस्याः प्रवक्ष्यामि सर्वभूतनिकृन्तनम् ।  
बालसूर्यप्रभां देवीं जपाकुसुमसन्निभाम् ॥ ८-५ ॥  
मुण्डमालावलीरम्यां बालसूर्यसमांशुकाम् ।  
सुवर्णकलशाकारपीनोन्नतपयोधराम् ॥ ८-६ ॥  
पाशाङ्कुशौ पुस्तकं च दधानां जपमालिकाम् ।  
एवं ध्यात्वा यजेद्देवीं मानसैरुपचारकैः ॥ ८-७ ॥  
द्विरावृत्त्यां षडङ्गानि विधाय परमेश्वरि ।  
यन्त्रमस्या वरारोहे त्रिकोणं तत्पुटं लिखेत् ॥ ८-८ ॥  
बहिरष्टदलं पद्मं रविपत्रं समालिखेत् ।  
चतुरस्रं चतुर्द्वारमेवं मण्डलमालिखेत् ॥ ८-९ ॥  
षडङ्गावरणं देवि पूर्ववत्पूजयेत्प्रिये ।  
रत्यादित्रितयं देवि त्रिकोणे परिपूजयेत् ॥ ८-१० ॥  
डाकिन्याद्यास्तु षट्कोणे वसुपत्रे ततः परम् ।  
ब्राह्म्यादियुगलं पश्चाद्रविपत्रे ततः परम् ॥ ८-११ ॥  
बालायाः पीठशक्तीस्तु वामाद्याः पूजयेत्प्रिये ।  
चतुरस्रे लोकपालान् सायुधान् परमेश्वरि ॥ ८-१२ ॥  
एवं पूजाविधिं कुर्याद्भोगमोक्षफलाप्तये ।  
अनेनैव विधानेन नित्याख्यां भैरवीं यजेत् ॥ ८-१३ ॥  
सर्वसौभाग्यदां नित्यां सर्वसाम्राज्यदायिनीम् ।  
एतस्या एव विद्यायाः षड्वर्णान् क्रमतः स्थितान् ॥ ८-१४ ॥  
विपरीतान् वद प्रौढे विद्येयं भोगमोक्षदा ।  
नित्याख्या भैरवी देवि रिपुभारनिकृन्तनी ॥ ८-१५ ॥  
न्यासपूजादिकं सर्वमस्याः पूर्ववदाचरेत् ॥ ८-१६ ॥  
    
इति श्रीमज्ज्ञानार्णवे नित्यातन्त्रे पश्चिमसिंहासनकथनं  
नामाष्टमः पटलः ॥ ८ ॥  
    
    
    
    
    
