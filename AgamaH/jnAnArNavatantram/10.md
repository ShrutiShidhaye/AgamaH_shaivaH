+++
title = "१०"

+++
अथ दशमः पटलः  
  
श्री देव्युवाच --  
  
त्रिपुरा द्विविधा देव भवता प्रकटी कृता ।  
त्रिविधेति यदुक्तं तत्प्रकटी कुरु शङ्कर ॥ १०-१ ॥  
  
ईश्वर उवाच --  
  
परं ब्रह्मस्वरूपं यन्नादबिन्दुत्रयात्मकम् ।  
शिवशक्तिमयं तत्तु कथयामि तवानघे ॥ १०-२ ॥  
व्याप्य तिष्ठति विश्वं सा शिवं च परमेश्वरि ।  
पूर्वं गुणैस्तु कथिता शिवशक्त्यात्मकं शणु ॥ १०-३ ॥  
हकारादिसकारान्ता मातृका शक्तिरव्यया ।  
हकारः परमेशानि केवलं शिव उच्यते ॥ १०-४ ॥  
आद्यन्ताक्षरभावेन तदाऽहं सकलात्मकः ।  
यदुच्यते मातृकार्णैस्तत्सर्वमहमीश्वरि ॥ १०-५ ॥  
हकारः परमेशानि शून्यरूपी सदाऽव्ययः ।  
सकारः शक्तिरूपत्वात्परावाची विसर्गवान् ॥ १०-६ ॥  
उत्पत्तेः कारणं यस्माच्छक्तिरित्यभिधीयते ।  
आत्मानं दर्शयेद्योगः सोऽहंशब्देन सुन्दरि ॥ १०-७ ॥  
बिन्दुत्रयसमायोगान् महात्रिपुरसुन्दरी ।  
नादरूपेण सा देवी हकारार्धस्वरूपिणी ॥ १०-८ ॥  
हकारः परमेशानि शिवरूपी यतस्तदा ।  
तस्यार्धाङ्ङ्गं महाशक्तिर्हकारार्धस्वरूपिणी ॥ १०-९ ॥  
अत एव महाविद्या महात्रिपुरसन्दरी ।  
नित्येति कथ्यते देवि चित्कला परमेश्वरी ॥ १०-१० ॥  
श्रीगुरोः कृपया भद्रे सम्प्रदायकुलान्वितः ।  
प्रातरुत्थाय देवेशि गुरुं नत्वा स्वनामभिः ॥ १०-११ ॥  
सन्ध्यास्नानादिकं देवि विधाय मनुवित्तमः ।  
सर्वशृङ्गारवेषाढ्यः कर्पूरघुसृणादिभिः ॥ १०-१२ ॥  
महार्हैश्चन्दनाद्यैश्च दीप्ताङ्गः कुङ्कुमारुणः ।  
नवरत्नविभूषाढ्यो रक्ताम्बरविराजितः ॥ १०-१३ ॥  
ताम्बूलरागवदनो मदिरानन्दमानसः ।  
यागमन्दिरमागत्य लाक्षाचित्रविचित्रितम् ॥ १०-१४ ॥  
अनेकधूपबहलं पुष्पप्रकरपूरितम् ।  
गोमयेन च संलिप्तं चारुपुष्पवितानितम् ॥ १०-१५ ॥  
मनोहरे मृदुश्लक्ष्ण आसने उपविश्य तु ।  
मन्त्रोद्धारं प्रकुर्वीत सर्वकार्यार्थसिद्धये ॥ १०-१६ ॥  
आद्यं वाग्भवमुच्चार्य कामराजं द्वितीयकम् ।  
कुमार्यास्तु तृतीयं तु त्रिपुरा परमेश्वरी ॥ १०-१७ ॥  
करशुद्धिकरी विद्या प्रथमा परमेश्वरि ।  
कुमारी तु द्वितीया स्यात्त्रिपुरेशी महेश्वरि ॥ १०-१८ ॥  
त्रिपुरेश्यादिमं त्यक्त्वा भुवनेशीं परिक्षिपेत् ।  
अनयाऽऽत्मासनं दद्यात्त्रिपुरेश्या षडङ्गकम् ॥ १०-१९ ॥  
त्रिपुरेशी महेशानि त्रिबीजा हस्थिता यदा ।  
चक्रासनगतां देवि विद्धि त्रिपुरवासिनीम् ॥ १०-२० ॥  
त्रिपुरेशी महेशानि वाग्भवे कामराजके ।  
शिवचन्द्रसमायुक्ता तार्तीये शिवरूपिणी ॥ १०-२१ ॥  
सर्वमन्त्रासनगता त्रिपुरा श्रीरियं प्रिये ।  
आत्मासनगतायास्तु हित्वा तार्तीयमद्रिजे ॥ १०-२२ ॥  
ब्लेमात्मकमारोप्य साध्यसिद्धासनस्थिता ।  
(त्रिपुरामालिनी प्रोक्ता सिद्धाख्यां त्रिपुरां शृणु ॥ १०-२३ ॥  
भुवनेशी श्रिया युक्ता कुमारी च तथोत्तमा ।  
मूतीविद्या समुद्दिष्टा माया लक्ष्मीः परास्थिता ॥ १०-२४ ॥  
अनया विद्यया देवि यजेत्त्रिपुरसिद्धिकाम्।) ।  
मायालक्ष्म्योस्तु बीजे द्वे शक्तिबीजं तृतीयकम् ॥ १०-२५ ॥  
त्रिपुराद्या त्र्यम्बिकेयमष्टमी परिकीतीता ।  
सम्पत्प्रदा भैरवी या तस्यास्तार्तीयबीजके ॥ १०-२६ ॥  
बिन्दुं हित्वा तत्र सर्गं निक्षिपेत्सुरसुन्दरि ।  
अनयाऽऽवाहनं देवि कारयेत्सुरवन्दिते ॥ १०-२७ ॥  
मूतीविद्या समुद्दिष्टा माया लक्ष्मीः परा स्थिता ।  
अनया विद्यया देवि यजेत्त्रिपुरसिद्धिदा {म्} ॥ १०-२८ ॥  
सिद्धाम्बावाहिनीमूतीवीद्या च सुरसुन्दरि ।  
मूलविद्यां शृणु प्रौढे सकलागमसेविताम् ॥ १०-२९ ॥  
सर्वदर्शनवन्द्यां च चित्कलामव्ययां प्रिये ।  
भूमिश्चन्द्रः शिवो माया शक्तिः कृष्णाध्वमादनौ ॥ १०-३० ॥  
अर्धचन्द्रश्च बिन्दुश्च नवार्णो मेरुरुच्यते ।  
महात्रिपुरसुन्दर्या मन्त्रा मेरुसमुद्भवाः ॥ १०-३१ ॥  
लकारात्पृथिवी देवि सशैलवनकानना ।  
पञ्चाशत्पीठसम्पन्ना सर्वतीर्थमयी परा ॥ १०-३२ ॥  
सर्वगङ्गामयी सर्वक्षेत्रस्थानमयी शिवे ।  
सकाराच्चन्द्रतारादिग्रहराशिस्वरूपिणी ॥ १०-३३ ॥  
हकाराच्छिवसंवादव्योममण्डलंसस्थिता ।  
ईकाराद्विश्वकर्त्रीयं माया तुर्यात्मिका प्रिये ॥ १०-३४ ॥  
एकाराद्वैष्णवी शक्तिवीश्वपालनतत्परा ।  
रकारात्तेजसा युक्ता परं ज्योतिः स्वरूपिणी ॥ १०-३५ ॥  
ककारात्कामदा कामरूपिणी स्फुरदव्यया ।  
अर्धचन्द्रेण देवेशि विश्वयोनिरितीरिता ॥ १०-३६ ॥  
बिन्दुना शिवरूपेण शून्यरूपेण साक्षिणी ।  
अनया सह सर्वत्र व्याप्तिनिश्चलताऽऽत्मना ॥ १०-३७ ॥  
एवं परब्रह्मरूपा मेरुणाऽनेन सुव्रते ।  
एभिर्नवात्मकैर्वर्णैर्जायते त्रिपुरामनुः ॥ १०-३८ ॥  
अन्यथा नैव निष्पत्तिर्नास्ति श्रीत्रिपुरामनौ ।  
श्रीचक्रमपि देवेशि मेरुरूपं न संशयः ॥ १०-३९ ॥  
लकारः पृथिवीबीजं तेन भूबिम्बमुच्यते ।  
सकारश्चन्द्रमा भद्रे कलाषोडशकात्मकः ॥ १०-४० ॥  
तस्मात्षोडशपत्रं तु हकारः शिव उच्यते ।  
अष्टमूतीः सदा भद्रे तस्माद्वसुदलं भवेत् ॥ १०-४१ ॥  
ईकारस्तु महामाया भुवनानि चतुर्दश ।  
पालयन्तो परा तस्माच्छक्रकोणं भवेत्प्रिये ॥ १०-४२ ॥  
शक्तिरेकादशस्थाने स्थित्वा सूतै जगत्त्रयम् ।  
विश्वयोनिरिति ख्याता सा विष्णुर्दशरूपकम् ॥ १०-४३ ॥  
रकारात्परमेशानि चक्रं व्याप्य विजृम्भते ।  
दशकोणकरी यस्माद्रकारो ज्योतिरव्ययः ॥ १०-४४ ॥  
कलादशान्वितो वह्निर्दशकोणप्रकारकः ।  
ककारान्मदनो देवि शिवश्चाष्टस्वरूपकः ॥ १०-४५ ॥  
योनिवश्यं तदा चक्रे वसुयोन्यङ्कितं भवेत् ।  
अर्धमात्रा गुणान्सूते नादरूपा यतस्ततः ॥ १०-४६ ॥  
त्रिकोणरूपा योनिस्तु बिन्दुना बैन्दवं भवेत् ।  
कामेश्वरस्वरूपं तु विश्वाकारस्वरूपकम् ॥ १०-४७ ॥  
श्रीचक्रं तु वरारोहे श्रीविद्यार्णवसम्भवम् ।  
तत्र प्राङ्मुख आसीनश्चक्रराजं समालिखेत् ॥ १०-४८ ॥  
भूप्रदेशे समे वर्ये सिन्दूररजसाऽथ वा ।  
कुङ्कुमस्य रजोभिस्तु भूमौ चक्रं समालिखेत् ॥ १०-४९ ॥  
ऋजुरेखं नेत्ररम्यं सन्धिभेदसमं ऋजु ।  
अथ वा हेमरौप्याभ्यां ताम्रेण बहुधातुभिः ॥ १०-५० ॥  
पट्टं विरच्य श्रीखण्डरक्तचन्दनसम्भवे ।  
पट्टे संस्थाप्य विलिखेल्लेखन्या हेमया प्रिये ॥ १०-५१ ॥  
रोचनाकुङ्कुमाभ्यां तु कस्तूरीचन्दनेन्दुभिः ।  
ईशानादग्निपर्यन्तमृजुरेखां समालिखेत् ॥ १०-५२ ॥  
ईशादग्नेस्तदग्राभ्यां रेखे आकृष्य देशिकः ।  
एकीकृत्य च वारुण्यां शक्तिरेखा परा प्रिये ॥ १०-५३ ॥  
त्रिकोणाकाररूपेयं तस्या उपरि संलिखेत् ।  
त्रिकोणाकाररूपं तु शक्तिद्वयमुदाहृतम् ॥ १०-५४ ॥  
पूर्वशक्त्यग्रभागे तु मानयष्टिवदालिखेत् ।  
रेखा तु परमेशानि वायुराक्षसकोणगाम् ॥ १०-५५ ॥  
सन्धिभेदक्रमेणैव तयोः शक्त्योस्ततः परम् ।  
रेखे आकृष्य कोणाभ्यां तदग्रात्पूर्वगे कुरु ॥ १०-५६ ॥  
वह्निमण्डलमेतत्तु पूर्वाग्रं वीरवन्दिते ।  
चक्रत्रयभभूत्तत्र ततः शृणु वरानने ॥ १०-५७ ॥  
पूर्वशक्तीशवह्निभ्यां कोणाभ्यां सुरवन्दिते ।  
पूर्वरेखां तु विस्तार्य तथा पश्चिमवह्नितः ॥ १०-५८ ॥  
वायुराक्षसकोणाभ्यां रेखां पश्चिमगां तथा ।  
विस्तार्य योजयेद्देवि सन्धिभेदक्रमेण तु ॥ १०-५९ ॥  
योन्यग्रगां पूर्वदेशे दक्षिणोत्तरतः क्रमात् ।  
तथा रेखे वह्निसंस्थे पश्चिमस्यां दिशि क्रमात् ॥ १०-६० ॥  
कोणाग्राभ्यां योजयित्वा दशकोणं तथा भवेत् ।  
तथैव देवदेवेशि द्वितीयं दशकोणकम् ॥ १०-६१ ॥  
ईशानवह्निगे रेखे पूर्वयोन्यग्रयोः क्रमात् ।  
विस्तार्य योजयेत्पश्चात्पश्चिमायां दिशि क्रमात् ॥ १०-६२ ॥  
वायुराक्षसकोणाग्ने रेखे विस्तार्य सुन्दरि ।  
पश्चिमाग्रे तथा देवि योजयेदिन्द्रदिग्गते ॥ १०-६३ ॥  
एकत्र पूर्वकोणाग्रचुम्बिनी तु मनोहरा ।  
योजयेद्देवदेवेशि यथा पङ्क्त्यस्रकं भवेत् ॥ १०-६४ ॥  
दक्षकोणस्य देवेशि त्यक्त्वा कोणचतुष्टयम् ।  
दशकोणान्तरे देवि मध्ये रेखे प्रकाशयेत् ॥ १०-६५ ॥  
द्वे दक्षिणे विभागे तु तथा चोत्तरभागके ।  
षट्कोणस्य ततो देवि सन्धिभेदक्रमेण तु ॥ १०-६६ ॥  
योनिं वह्निं च संयोज्य शकारं जायते सदा ।  
कक्षामध्यगता रेखा ऋजुरूपास्तु योजयेत् ॥ १०-६७ ॥  
ऋज्वाकृति यथा देवि जायतेऽतिमनोहरम् ।  
सम्मुखं पञ्चशक्त्यग्रं प्राग्वक्त्रं चतुरग्निकम् ॥ १०-६८ ॥  
बिन्दुत्रिकोणे वस्वारचक्रमेतद्वरानने ।  
चक्रमध्यं तु जानीहि दशारयुगलं तथा ॥ १०-६९ ॥  
शक्रयोन्यङ्कितं देवि बाह्यमध्यगतं भवेत् ।  
एतच्चक्रं महेशानि सर्वसौभाग्यवर्धनम् ॥ १०-७० ॥  
सर्वसाम्राज्यदं देवि सर्वोपद्रवनाशनम् ।  
अनेकरत्नमाणिक्यसुवर्णपरिपूरकम् ॥ १०-७१ ॥  
महामोक्षप्रदं देवि वाग्विलासकरं महत् ।  
एतद्बाह्ये महेशानि वृत्तं पूर्णेन्दुसन्निभम् ॥ १०-७२ ॥  
तद्युक्तं कुरु मीनाक्षि वसुपत्रं मनोहरम् ।  
ततः षोडशपत्रं तु विलिखेत्सुरवन्दिते ॥ १०-७३ ॥  
तद्बाह्ये देवदेवेशि निवृत्तं मातृकान्वितम् ।  
चतुरस्रं चतुर्द्वारसहितं परमेश्वरि ॥ १०-७४ ॥  
चतुःषष्टियुताः कोट्यो योगिनीनां महौजसाम् ।  
चक्रेस्मिन्स्न्निविष्टास्ताः साधकं मानयन्ति हि ॥ १०-७५ ॥  
चतुरस्रं मातृकार्णैर्मण्डितं सिद्धिहेतवे ।  
मुक्तामाणिक्यघटितं समस्थलविराजितम् ॥ १०-७६ ॥  
त्रैलोक्यमोहनं नाम कल्पद्रुमफलप्रदम् ।  
षोडशारं चन्द्रबिम्बरूपं तु सकलालयम् ॥ १०-७७ ॥  
सर्वाशापूरकं भद्रे स्रवत्पीयूषवर्षणम् ।  
अष्टपत्रं महेशानि जपाकुसुमसन्निभम् ॥ १०-७८ ॥  
सर्वसङ्क्षोभणं नाम सर्वकामप्रपूरकम् ।  
एतत्त्रयं महेशानि सृष्टिचक्रं सुखप्रदम् ॥ १०-७९ ॥  
पूर्वाम्नायाधिदेव्या तु मण्डितं सर्वसिद्धिदम् ।  
चतुर्दशारं देवेशि दाडिमीकुसुमप्रभम् ॥ १०-८० ॥  
अनन्तफलदं भद्रे सर्वसौभाग्यसम्प्रदम् ।  
दशारं तप्तहेमाभं सिन्दूरसदृशं प्रिये ॥ १०-८१ ॥  
सर्वार्थसाधकं चक्रं मनश्चिन्तितदं सदा ।  
द्वितीयमपि पङ्क्त्यस्रं जपाकुसुमसन्निभम् ॥ १०-८२ ॥  
सर्वरक्षाकरं चक्रं महाज्ञानमयं शिवे ।  
एतत्त्रयं महेशानि स्थितिचक्रं सुखप्रदम् ॥ १०-८३ ॥  
दक्षिणाम्नायपूज्यं तु यथेप्सितफलप्रदम् ।  
अष्टकोणं वरारोहे बालार्ककिरणारुणम् ॥ १०-८४ ॥  
पद्मरागसमप्रख्यं सर्वरोगहरं सदा ।  
उद्यत्सूर्यसहस्राभं बन्धूककुसुमप्रभम् ॥ १०-८५ ॥  
सर्वसिद्धिप्रदं चक्रं सकलालयमीश्वरि ।  
त्रिकोणं सर्वसम्भूतिकारणं भूतिदं सदा ॥ १०-८६ ॥  
बिन्दुचक्रं वरारोहे सर्वानन्दमयं परम् ।  
सदाशिवमयं चक्रनायकं परमेश्वरि ॥ १०-८७ ॥  
एतच्चक्रं तु संहाररूपं ब्रह्ममयं सदा ।  
पश्चिमाम्नायसंसेव्यं त्रयमुत्तरसेवितम् ॥ १०-८८ ॥  
अस्म्मिश्चक्रे षड्ध्वानो वर्तन्ते वीरवन्दिते ।  
चक्रपत्रेषु देवेशि पदाध्वा तु निगद्यते ॥ १०-८९ ॥  
चक्रत्रिसन्धिभागेषु भुवनाध्वा व्यवस्थितः ।  
वर्णाध्वा मातृकारूपी कथयामि तवानघे ॥ १०-९० ॥  
वर्गाष्टकं मातृकाया दिक्षु सिद्धं यतः क्रमात् ।  
पाथीवं तन्मयं विद्धि षोडशारं कलात्मकम् ॥ १०-९१ ॥  
अष्टपत्रं कादिवर्णैः क्षान्तैदीक्षु विदिक्षु च ।  
कादिढान्ताः शक्रवर्णाः शक्रकोणेषु संस्थिताः ॥ १०-९२ ॥  
णकारादिभकारान्ता दशवर्णा दशारके ।  
मकारादिशकारान्ता द्वितीयेऽपि दशारके ॥ १०-९३ ॥  
वर्णाष्टकं चाष्टकोणे त्रिकोणे कथयामि ते ।  
अकथादित्रिकोणान्तं हक्षयुग्मं तु मध्यगम् ॥ १०-९४ ॥  
वर्णाध्वा कथितो देवि मातृकापीठरूपकः ।  
षट्विंशत्तत्त्वभरितं चक्रं मूलानुसारतः ॥ १०-९५ ॥  
तत्त्वाध्वा कथितो देवि तत्त्वरूपो वरानने ।  
पञ्चसिंहासनोन्नद्धकलाध्वा चक्रशासनात् ॥ १०-९६ ॥  
साबाला भैरवीयुक्ता महात्रिपुरसुन्दरी ।  
त्रिपुरा त्र्यम्बिकान्साढ्या चक्रं प्राप्य विजृम्भते ॥ १०-९७ ॥  
मन्त्राध्वाऽयं समाख्यातो निश्चयेन सदाऽनघे ।  
एवं षडध्वविमलं श्रीचक्रं परिचिन्तयेत् ॥ १०-९८ ॥  
उत्तराशामुखो देवि यदा चक्रं समुद्धरेत् ।  
उत्तराशा तदा देवि पूर्वाशैव निगद्यते ॥ १०-९९ ॥  
ईशानकोणं देवेशि तदाऽऽग्नेयं न संशयः ।  
पश्चिमादिङ्मुखो मन्त्री यदा चक्रं समुद्धरेत् ॥ १०-१०० ॥  
पश्चिमाशा तदा ज्ञेया पूर्वाशैव न संशयः ।  
वायुकोणं तदाग्नेयमैशानं राक्षसं भवेत् ॥ १०-१०१ ॥  
दक्षिणाभिमुखो मन्त्री यदा चक्रं समुद्धरेत् ।  
पूर्वाशैव तदा सा दिग्रक्षःकोणं तु वह्निवत् ॥ १०-१०२ ॥  
एतच्चक्रं मेरुरूपं श्रीविद्यार्णैः समुद्धृतम् ।  
सर्वागममयं देवि कथितं वीरवन्दिते ॥ १०-१०३ ॥  
  
इति श्रीमज्ज्ञानार्णवे नित्यातन्त्रे   
करशुद्धिविद्याचतुरासनविद्यावाहन--   
विद्यायजनविद्यामेरुस्वरूपश्रीचक्रोद्धारषडध्व निरूपणं   
नाम दशमः पटलः ॥ १० ॥  
  
  
  
  
  
