+++
title = "०३"

+++
अथ तृतीयः पटलः  
    
    
    
ईश्वर उवाच --  
    
एवं विन्यस्तदेहः सन्समाहितमनास्ततः ।  
अन्तर्यागविधिं कुर्यात्साक्षाद्ब्रह्ममयं प्रिये ॥ ३-१ ॥  
मूलाधारे मूलविद्यां विद्युत्कोटिसमप्रभाम् ।  
सूर्यकोटिप्रतीकाशां चन्द्रकोटिद्रवां प्रिये ॥ ३-२ ॥  
बिसतन्तुस्वरूपां तां बिन्दुत्रिवलयां प्रिये ।  
ऊर्ध्वशक्तिनिपातेन सहजेन वरानने ॥ ३-३ ॥  
मूलशक्तिदृढत्वेन मध्यबीजप्रबोधतः ।  
परमानन्दसन्दोहसानन्दं चिन्तयेत्पराम् ॥ ३-४ ॥  
इत्यन्तर्यजनं कृत्वा बाह्यपूजां समाचरेत् ।  
तत्र प्राङ्मुख आसीनश्चक्रोद्धारं समाचरेत् ॥ ३-५ ॥  
सुस्थले श्रीभवे पट्टे लिखेद्यन्त्रमनुत्तमम् ।  
ईशानादग्निपर्यन्तमृजुरेखां समालिखेत् ॥ ३-६ ॥  
ईशादग्नेस्तदग्राभ्यां रेखे आकृष्य देशिकः ।  
एकीकृत्य च वारुण्यां शक्तिरेखा परा प्रिये ॥ ३-७ ॥  
त्रिकोणाकाररूपेयं तस्या उपरि संलिखेत् ।  
त्रिकोणाकाररूपात्तु शक्तिद्वयमुदाहृतम् ॥ ३-८ ॥  
पूर्वशक्त्यग्रभागे तु मानयष्टिवदालिखेत् ।  
रेखां तु परमेशानि वायुराक्षसकोणगाम् ॥ ३-९ ॥  
सन्धिभेदक्रमेणैव तयोः शक्त्योस्ततः परम् ।  
रेखे आकृष्य कोणाभ्यां तदग्रात्पूर्वगे कुरु ॥ ३-१० ॥  
वह्निमण्डलमेतत्तु पूर्वाग्रं वीरवन्दिते ।  
एकेन वह्निना शक्तिद्वयेनैतद्भवेत्प्रिये ॥ ३-११ ॥  
नवयोनिविशोभाढ्यं चक्रराजमिदं प्रिये ।  
सर्वसौभाग्यजनकं सर्वैश्वर्यप्रदायकम् ॥ ३-१२ ॥  
सर्वसिद्धिप्रदं रोगहरणं धनदायकम् ।  
एतद्बाह्ये तु संलेख्यं वृत्तं पूर्णेन्दुसन्निभम् ॥ ३-१३ ॥  
तल्लग्नमष्टपत्रं च ग्रन्थिभिश्चाष्टभिर्युतम् ।  
ग्रन्थयः प्रणवाभ्यां च सम्पुटत्वेन कारयेत् ॥ ३-१४ ॥  
ग्रन्थयः कुलिशा ज्ञेयाः प्रणवैरेव सुव्रते ।  
त्रिशूलाष्टकमालिख्य चतुरस्रं लिखेत्प्रिये ॥ ३-१५ ॥  
चतुर्द्वारविशोभाढ्यं सर्वानन्दकरं तथा ।  
हसौःकारं त्रिकोणान्तः सांलिख्य वरवणीनि ॥ ३-१६ ॥  
कामबीजं मध्यमं यदष्टकोणेषु संलिखेत् ।  
स्वरान् षोडश देवेशि युग्मयुग्ममभेदतः ॥ ३-१७ ॥  
दलाष्टकेषु संलिख्य पश्चिमादिप्रदक्षिणम् ।  
ग्रन्थिस्थानेषु वर्गाणां कादीनां परमेश्वरिः ॥ ३-१८ ॥  
विलिखेत्सप्तसङ्ख्यानामाद्यार्णं क्रमतः प्रिये ।  
क्षकारमष्टमे योज्यं शेषान्वर्णान्क्रमेण तु ॥ ३-१९ ॥  
त्रिशूलाग्रेषु संलिख्य पश्चिमादिक्रमेण तु ।  
तद्बाह्ये मातृकावृत्तं विलिख्य परमेश्वरि ॥ ३-२० ॥  
चतुरस्रे महेशानि मातृकां कामगभीताम् ।  
विलिख्य पूजयेद्यन्त्रं हेमरौप्यादिपट्टके ॥ ३-२१ ॥  
ताम्रे वा दर्पणे ताले काश्मीरप्रभवेऽपि वा ।  
चन्दनाद्यन्विते भूमौ कुङ्कुमेनाथ वा पुनः ॥ ३-२२ ॥  
सिन्दूररजसा वाऽपि कस्तूरीघुसृणेन्दुभिः ।  
भूर्जे गोरोचनाद्रव्यैः कल्पितं मानसेऽथ वा ॥ ३-२३ ॥  
सुवर्णरत्नलेखिन्या सर्वकार्यार्थसाधकः ।  
विलिख्य यन्त्रं देवेशि पूजाद्रव्यैः प्रपूजयेत् ॥ ३-२४ ॥  
कुलागमक्रमेणैव ध्यात्वा ब्रह्मविकाशिनीम् ।  
मूलादिब्रह्मरन्ध्रान्तं बिसतन्तुतनीयतीम् ॥ ३-२५ ॥  
उद्यदादित्यरुचिरां स्मरेदशुभशान्तये ।  
भ्रमदूभ्रमरनीलाभधम्मिल्लामलपुष्पिणीम् ॥ ३-२६ ॥  
ब्रह्मरन्ध्रस्फुरद्भृङ्गमुक्तारेखाविराजिताम् ।  
मुक्तारेखालसद्रत्नतिलकां मुकुटोज्ज्वलाम् ॥ ३-२७ ॥  
विशुद्धमुक्तारत्नाढ्यां चन्द्ररेखाकिरीटिनीम् ।  
भ्रमद्भ्रमरनीलाभनयनत्रयराजिनीम् ॥ ३-२८ ॥  
सूर्यभास्वन्महारत्नकुण्डलालङ्कृतां पराम् ।  
शुक्राकारस्फुरन्मुक्ताहारभूषणभूषिताम् ॥ ३-२९ ॥  
ग्रैवेयाङ्गदमुक्ताभिः स्फुरत्कान्तिविराजिताम् ।  
गङ्गातरङ्गकर्पूरशुभ्राम्बरविराजिताम् ॥ ३-३० ॥  
श्रीखण्डवल्लीसदृशबाहुवल्लीविराजिताम् ।  
कङ्कणादिलसद्भूषां मणिबन्धलसत्प्रभाम् ॥ ३-३१ ॥  
प्रवालपल्लवाकारपाणिपल्लवराजिताम् ।  
वज्रवैदूर्यमुक्तालिमेखलां विमलप्रभाम् ॥ ३-३२ ॥  
रक्तोत्पलदलाकारपादपल्लवभूषिताम् ।  
नक्षत्रमालासङ्काशमुक्तामञ्जीरमण्डिताम् ॥ ३-३३ ॥  
वामेन पाणिनैकेन पुस्तकं चापरेण तु ।  
अभयं च प्रयच्छन्तीं साधकाय वरानने ॥ ३-३४ ॥  
अक्षमालां च वरदं दक्षपाणिद्वयेन हि ।  
दधतीं चिन्तयेद्देवीं वश्यसौभाग्यवाक्प्रदाम् ॥ ३-३५ ॥  
क्षीरकुन्देन्दुधवलां प्रसन्नां संस्मरेत्प्रिये ॥ ३-३६ ॥  
    
इति श्रीमज्ज्ञानार्णवे नित्यातन्त्रे त्रिपुरेश्वरीध्यानं नाम  
तृतीयः पटलः ॥ ३॥  
    
    
    
    
