+++
title = "११"

+++
अथैकादशः पटलः  
    
    
ईश्वर उवाच --  
    
एभिर्वर्णैस्तु देवेशि त्रिपुरा कथ्यतेऽधुना ।  
नवाक्षरो महामेरुरयं ब्रह्माण्डगोलकः ॥ ११-१ ॥  
चतुरस्रं च कोदण्डं त्रिकोणं तत्पुटं मुखम् ।  
निरालाम्बं तवाऽऽख्यातमेतद्ब्रह्माण्डमण्डलम् ॥ ११-२ ॥  
लकारश्चतुरस्रं स्यात्पृथ्वीबीजतया प्रिये ।  
अर्धमात्रा तु कोदण्डं स्रवत्पीयूषवषीणी ॥ ११-३ ॥  
त्रिकोणरूपी वह्निः स्यात्त्रिकोणत्वात्परा शिवा ।  
एकारश्च रकारश्च ईकारश्च त्रयं भवेत् ॥ ११-४ ॥  
मायाविकाररूपेण षट्कोणाश्रयरूपिणी ।  
हकारो व्योमरूपत्वाद् बिन्दुश्च मुखमण्डले ॥ ११-५ ॥  
इच्छारूपेण कामस्तु सर्वत्र परमेश्वरि ।  
तस्मान्मादनव्याख्यातमेतद्वै मेरुमण्डलम् ॥ ११-६ ॥  
शृणु देवि प्रवक्ष्यामि बीजं कामेश्वरीमतम् ।  
सकला भुवनेशानि कामेशीबीजमुत्तमम् ॥ ११-७ ॥  
अनेन सकला विद्याः कथयामि विशेषतः ।  
शक्त्यर्णस्तुर्यवर्णोऽंयं कलमध्ये सुलोचने ॥ ११-८ ॥  
वाग्भवं पञ्चवर्णं तु कामराजमथोच्यते ।  
मादनं शिवचन्द्राद्यं शिवान्तं मीनलोचने ॥ ११-९ ॥  
कामराजमिदं भद्रे षड्वर्णं सर्वमोहनम् ।  
शक्तिबीजं वरारोहे चन्द्राद्यं सर्षसिद्धिदम् ॥ ११-१० ॥  
चतुरक्षररूपं तु त्र्यक्षरी त्रिपुरा परा ।  
सर्वतीर्थमयी देवि सर्वदेवस्वरूपिणी ॥ ११-११ ॥  
सर्वशास्रमयी विद्या सर्वयोगमयी परा ।  
सर्वयज्ञमयी संवित्सर्वज्ञानस्वरूपिणी ॥ ११-१२ ॥  
सर्वदेवमयी साक्षात्सर्वसौभाग्यसुन्दरी ।  
एनामुपास्य देवेशि कामः सर्वाङ्गसुन्दरः ॥ ११-१३ ॥  
कामराजो भवेद्देवि नित्येयं ब्रह्मरूपिणी ।  
    
इति श्रीमज्ज्ञानार्णवे नित्यातन्त्रे एकादशः पटलः ॥ ११ ॥  
    
    
    
    
    
