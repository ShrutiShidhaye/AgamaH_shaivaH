+++
title = "२३"

+++
अथ त्रयोविंशः पटलः  
    
    
ईश्वर उवाच --  
    
दूत्यन्तरं प्रवक्ष्यामि येन ब्रह्म सनातनम् ।  
प्रणवाख्यं यागगेहं प्रविश्य सुरवन्दिते ॥ २३-१ ॥  
इच्छाज्ञानक्रियाद्रव्यरचितं सुधया युतम् ।  
अम्बया परमेशानि तत्त्वज्ञानमये शिवे ॥ २३-२ ॥  
पर्यङ्के पुरुषार्थैस्तु पादैश्च परिमण्डिते ।  
आत्मान्तरात्मपरमज्ञानात्माङ्गविभूषिते ॥ २३-३ ॥  
तत्पदार्थस्त्वम्पदार्थोऽसिपदार्थश्च सुन्दरि ।  
पदार्थत्रयमेतत्तु ज्ञानसूत्रप्रकाशकम् ॥ २३-४ ॥  
एतत्सूत्रमयैः पट्टैर्गुम्फितेऽम्बरमण्डिते ।  
सुमनोवाससुभगे परां तत्र प्रपूजयेत् ॥ २३-५ ॥  
जातिभेदस्तु दूतीनां चतुर्धा वीरवन्दिते ।  
हस्तिनी शङ्खिनी चैव चित्रिणी पद्मिनी प्रिये ॥ २३-६ ॥  
चतुवीधा हि दूत्यस्तु सुन्दर्यश्चारुलोचनाः ।  
वैखरी हस्तिनी ज्ञेया स्थूला यस्माद्वरानने ॥ २३-७ ॥  
ययेदं धार्यते सर्वं ब्रह्माण्डपरिमण्डलम् ।  
वर्गाष्टकेन देवेशि सूते दिग्गजसञ्चयम् ।  
तेनेयं करिणी प्रोक्ता मध्यमा शङ्खिनी भवेत् ॥ २३-८ ॥  
शङ्खिनी तु यथा भद्रे विशुद्धा पापवजीता ।  
सर्वदेवप्रिया सा हि शान्तिसौभाग्यशोभिता ॥ २३-९ ॥  
तथा वनस्पतिगता मध्यमा वाग्वरानने ।  
चित्रिणी वल्लरी देवि महादोषविनाशिनी ॥ २३-१० ॥  
यस्याः फलं वरारोहे शिवशक्तिमयं सदा ।  
शिवशक्तिमयं देवि प्राणिमात्रजगत्त्रयम् ॥ २३-११ ॥  
तेषु सर्वेषु पश्यन्ती जीवेषु परमाश्रया ।  
परब्रह्मणि सा लीना परा वाक्परमेश्वरि ॥ २३-१२ ॥  
तां दूतीं तत्र सम्पूज्य समाधिकुसुमैः शुचिः ।  
तदङ्गेषु कलाः पूज्याः क्रमेण सुरवन्दिते ॥ २३-१३ ॥  
पद्मिनी तु परा ज्ञेया हंसस्वच्छविकासिनी ।  
हंसोदयेन पद्मं हि त्यक्त्वा सङ्कोचमद्रिजे ॥ २३-१४ ॥  
विकासयति सौभाग्यं तथा वस्तुविलासतः ।  
परा प्रकाशमायाति पद्मिनीत्वमतो भवेत् ॥ २३-१५ ॥  
तस्या देहे वरारोहे कलाः पूज्यास्तु षोडश ।  
चित्कला सत्कला ज्ञानकला संवित्कला तथा ॥ २३-१६ ॥  
आत्मनस्तु कला ज्ञेयाश्चतस्रः परमेश्वरि ।  
विरागता मोक्षकला परमाणुकला तथा ॥ २३-१७ ॥  
विद्याकलाचतुष्कं तु विज्ञेयं चान्तरात्मनि ।  
विद्या सन्तोषता तृप्तिः परब्रह्मप्रकाशता ॥ २३-१८ ॥  
परमात्मकला ज्ञेयाः संलीनाः परवस्तुनि ।  
लुप्तिः शान्तिकला बोधकला व्याप्तिकला परा ॥ २३-१९ ॥  
ज्ञानात्मनः कला ज्ञेयाश्चतस्रः परमेश्वरि ।  
कलाः षोडश देवेशि श्रीविद्यार्णेषु संस्थिताः ॥ २३-२० ॥  
षोडशार्णा ब्रह्मरूपा कला षोडशरूपिणी ।  
आत्मा जाग्रत्स्वरूपेण त्रैलोक्यं रचयत्यसौ ॥ २३-२१ ॥  
अन्तरात्मा सत्त्वरूपस्तमोरूपश्च मिश्रितः ।  
अत एव रजोरूपस्तमोरूपः परः शिवः ॥ २३-२२ ॥  
परमात्मा हि विज्ञेयो ज्ञानात्मा तुर्यया युतः ।  
एताः कला वरारोहे तस्या देहे प्रकाशयेत् ॥ २३-२३ ॥  
तत्पदार्थं तु जानीहि मुखमस्या वरानने ।  
त्वम्पदार्थोऽसिवाक्यार्थः कुचयुग्मं क्रमेण हि ॥ २३-२४ ॥  
भोगस्तु परमेशानि नादो ब्रह्ममयो भवेत् ।  
नादोदितं वरारोहे विश्वं योनिर्न संशयः ॥ २३-२५ ॥  
तत्रैव शक्तिं सम्पूज्य स्वात्मलिङ्गं शिवं यजेत् ।  
परस्परप्रभावेण ब्रह्मानन्दरसो भवेत् ॥ २३-२६ ॥  
तं रसं मनसा देवि वहन्नाड्यगतं प्रिये ।  
अर्घ्यामृतेन संयोज्य ततः श्रीचक्रमर्चयेत् ॥ २३-२७ ॥  
ब्रह्मानन्दमयं ज्ञानं कथयामि वरानने ।  
न ब्राह्मणो ब्राह्मणस्तु क्षत्रियः क्षत्रियस्तथा ॥ २३-२८ ॥  
वैश्यो न वैश्यः शूद्रो न शूद्रस्तु परमेश्वरि ।  
चाण्डालो नैव चाण्डालः पौल्कसो न च पौल्कसः ॥ २३-२९ ॥  
सर्व समं विजानीयात्परमात्मविनिश्चयात् ।  
आकाशात्पतितं तोयं निम्नमार्गेण गच्छति ॥ २३-३० ॥  
ग्राममध्यगतं सर्वं विष्ठामूत्रादिपूरितम् ।  
मृतगोश्वानमार्जारखरादिरुधिरान्वितम् ॥ २३-३१ ॥  
समस्तमपि देवेशि गङ्गायां मिलितं यथा ।  
गङ्गामृते तु देवेशि कालुष्यं नैव तिष्ठति ॥ २३-३२ ॥  
तथा सच्चिन्मये ज्ञाने समता सर्वजन्तुषु ।  
सर्वद्रव्येषु गिरिजे समता नात्र संशयः ॥ २३-३३ ॥  
यथा सूर्यप्रकाशोऽयं समत्वेन प्रवर्तते ।  
उत्तमस्यापि चान्यस्य तमः संहरते क्षणात् ॥ २३-३४ ॥  
शोषयन्दुग्धमूत्राणि चन्दनं चैव कर्दमम् ।  
अत एव महेशानि मन्त्री सर्वसमो यदा ॥ २३-३५ ॥  
सिद्धिस्तदैव विज्ञेया श्रीगुरोः कृपया प्रिये ॥ २३-३६ ॥  
    
इति श्रीमज्ज्ञानार्णवे नित्यातन्त्रे ज्ञानदूतीयजनविधिर्नाम  
त्रयोविंशः पटलः ॥ २३ ॥  
    
    
    
    
    
