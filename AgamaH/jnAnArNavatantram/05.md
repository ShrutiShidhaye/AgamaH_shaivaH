+++
title = "०५"

+++
अथ पञ्चमः पटलः  
    
    
श्रीदेव्युवाच �  
    
कुमारीक्रम आख्यातो मुद्रासनसमन्वितः ।  
इदानीं श्रोतुमिच्छामि बलिदानादिकं विभो ॥ ५-१ ॥  
    
ईश्वर उवाच --  
    
धूपं विस्तारयेत्सम्यङ्मूलमन्त्रं हृदि स्मरन् ।  
वनस्पतिरसोत्पन्नो गन्धाढ्यो धूप उत्तमः ॥ ५-२ ॥  
आघ्रेयः सर्वदेवानां धूपोऽयं प्रतिगृह्यताम् ।  
अनेन मनुना देवि देव्यै धूपं निवेदयेत् ॥ ५-३ ॥  
सुप्रकाशो महादीपः सर्वत्र तिमिरापहः ।  
सबाह्याभ्यन्तरं ज्योतिर्दीपोऽयं प्रतिगृह्यताम् ॥ ५-४ ॥  
तथैव दीपमन्त्रोऽयं विद्यान्ते परमेश्वरि ।  
आरात्रिकं ततः कुर्यात्सर्वकार्यार्थसिद्धये ॥ ५-५ ॥  
सौवर्णे राजते कांस्ये स्थालके परमेश्वरि ।  
कुङ्कुमेन लिखेत्पद्मं वसुपत्रं मनोहरम् ॥ ५-६ ॥  
चन्द्ररूपं चरुं कृत्वा तन्मध्ये मस्तके शिवे ।  
दीपमेकं विनिक्षिप्य वसुपत्रेऽष्ट दीपकान् ॥ ५-७ ॥  
यवगोधूममुद्गादिरचिताञ् शर्करायुतान् ।  
चषकान्वितमुद्राभिः शोभितान्घृतपूरितान् ॥ ५-८ ॥  
अभिमन्त्र्य महेशानि रत्नेश्वर्या ततः परम् ।  
श्रीबीजं च पराबीजं संलिख्य वरवणीनि ॥ ५-९ ॥  
गसौ च मपनाः पश्चादिन्द्रस्थाः क्रमतः प्रिये ।  
वामकर्णसमायुक्ता बिन्दुनादविभूषिताः ॥ ५-१० ॥  
बीजपञ्चकमेतत्तु पञ्चरत्नानि सुन्दरि ।  
पूर्वबीजे विलोमेन रत्नेशीयं नवाक्षरी ॥ ५-११ ॥  
मूलमन्त्रेण चाभ्यर्च्य ततश्चाऽऽरात्रिकं चरेत् ।  
स्थालकं तु समुद्धृत्य मस्तकान्तं पुनः पुनः ॥ ५-१२ ॥  
नववारं महेशानि ततो नीराजनं चरेत् ।  
समस्तचक्रचक्रेशीयुते देवि नवात्मिके ॥ ५-१३ ॥  
आरातीकमिदं देवि गृहाण मम सिद्धये ।  
नीराजनमनुर्देवि विद्यान्ते प्रकटीकृतः ॥ ५-१४ ॥  
आरातीके महेशानि चक्रमुद्रा व्यवस्थिता ।  
वामहस्ताङगुष्ठगर्भे कनिष्ठां दक्षिणां नयेत् ॥ ५-१५ ॥  
कनिष्ठागर्भगे वामे दक्षाङ्गुष्ठम्ं विनिक्षिपेत् ।  
अन्योन्यकरयोर्देवि चक्रमुद्रेयमीरिता ॥ ५-१६ ॥  
आरातीकविधिं कृत्वा नैवैद्यं तु निवेदयेत् ।  
शुद्धस्फटिकसङ्काशश्चन्द्ररश्मिसमप्रभः ॥ ५-१७ ॥  
लसत्तण्डुलजो देवि चारुमृद्वोदनः प्रिये ।  
हिङ्गुजीरमरीचाढ्यैरार्द्रकै रुचिरः प्रिये ॥ ५-१८ ॥  
वटकः कुङ्कुमाकारः पायसं हेमसन्निभम् ।  
दुग्धगम्भीरसुभगं शर्करापूरपूरितम् ॥ ५-१९ ॥  
कपिलाघृतसंयुक्तं भूर्जत्वङ्मण्डकाः प्रिये ।  
शर्करालोलिता देवि सूपं मुद्गोद्भवं तथा ॥ ५-२० ॥  
नानाविधानि पेयानि व्यञ्जनानि बहूनि च ।  
इत्याद्यन्नरसोपेतं नैवेद्यं कल्पयेद्बुधः ॥ ५-२१ ॥  
मनःकल्पितरूपं वा त्रिपुरायै निवेदयेत् ।  
हेमापात्रगतं दिव्यं परमान्नं सुसंस्कृतम् ॥ ५-२२ ॥  
पञ्चधा षड्र्सोपेतं गृहाण परमेश्वरि ।  
विद्यान्ते परमेशानि नैवेद्यमनुरीरितः ॥ ५-२३ ॥  
परिषिञ्च्य ततो देवि नित्यहोमं समाचरेत् ।  
मूलमन्त्रेण देवेशि हुनेत्पञ्चाऽऽहुतिः क्रमात् ॥ ५-२४ ॥  
प्राणापानौ तथा व्यान उदानञ्च समानकः ।  
एतत्स्वरूपं जानीयादाहुतीनां च पञ्चकम् ॥ ५-२५ ॥  
षडाहुतीः षडङ्गेन नित्यहोमोऽयमीरितः ।  
नित्यहोमविधिं कृत्वा बलिदानविधिं चरेत् ॥ ५-२६ ॥  
ईशाने च तथाऽऽग्नेये नैरृत्ये च तथा प्रिये ।  
वायव्ये क्रमतो देवि मण्डलानां चतुष्टयम् ॥ ५-२७ ॥  
श्रीचक्रमभितो देवि त्रिकोणं व्योम चाऽऽलिखेत् ।  
पूर्वमन्त्रैः समभ्यर्च्य बटुकादिभिरद्रिजे ॥ ५-२८ ॥  
एह्येहि देवि पुत्रान्ते वटुकान्तेऽथ नाथ च ।  
कपिलान्ते जटाभार भासुरान्ते त्रिनेत्र च ॥ ५-२९ ॥  
ज्वालामुख च सर्वान्ते विघ्नान्नाशय नाशय ।  
सर्वोपचारसहितं बलिं गृह्ण द्विधापदम् ॥ ५-३० ॥  
वह्निजायान्वितो मन्त्रो बटुकस्य उदाहृतः ।  
अनेन विधिना देवि बटुकस्य बलिं प्रिये ॥ ५-३१ ॥  
ऊर्ध्वं ब्रह्माण्डतो वा दिवि वा  
	गगनतले भूतले निष्कले वा ।  
पाताले वाऽनले वा सलिल--  	
	पवनयोर्यत्र कुत्र स्थिता वा ॥ ५-३२ ॥  
क्षेत्रे पीठोपपीठादिषु च  	
	कृतपदा धूपदीपादिकेन ।  
प्रीता देव्यः सदा नः शुभद--  	
	बलिविधिना पान्तु वीरेन्द्रवन्द्याः ॥ ५-३३ ॥  
एतदन्ते महेशानि यां बीजं योगिनी ततः ।  
भ्यः स्वाहा सर्ववर्णान्ते योगिनीपदमालिखेत् ॥ ५-३४ ॥  
कवचं चास्त्रमालिख्य वह्निजायां पुनलीखेत् ।  
अनेन मनुना देवि योगिनीनां बलिं हरेत् ॥ ५-३५ ॥  
षड्दीर्घस्वरसम्भिन्नं क्षकारं विलिखेत्प्रिये ।  
स्थानक्षेत्रपदं पालधूपदीपादि चाऽऽलिखेत् ॥ ५-३६ ॥  
सहितं बलिमालिख्य गृह्ण गृह्ण वदेत् ततो ।  
वह्निजायान्वितो मन्त्रः क्षेत्रपालस्य सुन्दरि ॥ ५-३७ ॥  
अनेन मनुना देवि क्षेत्रपालबलिः स्मृतः ।  
गाङ्गीङ्गून्त्रयमालिख्य डेन्तं गणपतिं ततः ॥ ५-३८ ॥  
वरान्ते वरदान्ते च सर्वान्ते जनमालिखेत् ।  
मे वशं चाऽऽनय प्रोच्य सर्वोपपदमालिखेत् ॥ ५-३९ ॥  
चारान्ते सहितं चोक्त्वा बलिं गृह्ण द्विधापदम् ।  
वह्निजायान्वितो मन्त्रो गणपस्य बलिं हरेत् ॥ ५-४० ॥  
वामाङ्गुष्ठानामिकाभ्यां बटुकस्य बलिं हरेत् ।  
तर्जन्यनामिका चैव मध्यमोपरि योजयेत् ॥ ५-४१ ॥  
योन्याकारेण वामेन योगिनीनां बलिर्भवेत् ।  
अङ्गुष्ठमध्यमानामा योन्याकारेण योजयेत् ॥ ५-४२ ॥  
वाममुष्टिं विधायाऽऽदौ तर्जनीं सरलां कुरु ।  
अनया मुद्रया देवि क्षेत्रपालबलिर्भवेत् ॥ ५-४३ ॥  
तथा मुष्टेस्तु मध्यस्थामङगुलीं दण्डवत्कुरु ।  
गजतुण्डा महामुद्रा गणपस्य बलिर्भवेत् ॥ ५-४४ ॥  
अथवा वामभागे तु मण्डलं चैकमालिखेत् ।  
तत्रैव बलिदामं तु कुर्यात्सर्वार्थसिद्धये ॥ ५-४५ ॥  
आत्मविद्यां शिवैस्तत्त्वैर्गुरुं सन्तर्प्य देवताम् ।  
सन्तोष्याऽऽनन्दसहितः सर्वकर्माणि साधयेत् ॥ ५-४६ ॥  
अनेन विधिना देवि पूजयेत्परमेश्वरीम् ।  
पञ्चसिंहासनोन्नद्धां परमानन्दरूपिणीम् ॥ ५-४७ ॥  
पञ्चसिंहासनोन्नद्धां चित्कलां चिन्तयेत्सदा ।  
वर्णलक्षं जपेन्मन्त्रं तद्दशांशं हुनेत्प्रिये ॥ ५-४८ ॥  
तर्पणं तु तथा कुर्यात्सर्वसौभाग्यवान्भवेत् ॥ ५-४९ ॥  
    
इति श्रीमज्ज्ञानार्णवे नित्यातन्त्रे त्रिपुरेश्वरीयजनविधिर्नाम  
पञ्चमः पटलः ॥ ५ ॥  
    
    
    
    
    
    
