+++
title = "०१"

+++
अथ प्रथमः पटलः  
  
श्रीदेव्युवाच --  
  
गणेशनन्दिचण्डेशसुरेन्द्रपरिवारित ।  
सर्ववन्द्य गणाधीश किं त्वया जप्यते सदा ॥ १-१ ॥  
अक्षमालेति किं नाम संशयो मे हृदि स्थितः ।  
शब्दातीतं परं ब्रह्म त्वमेव परमार्थवित् ॥ १-२ ॥  
कथयाऽऽनन्दनिष्यन्दसान्द्रमानसनिश्चयात् ।  
  
ईश्वर उवाच --  
  
कथयामि वरारोहे यन्मया जप्यते सदा ॥ १-३ ॥  
अकारादिक्षकारान्ता मातृका पीठरूपिणी ।  
चतुर्दशस्वरोपेता बिन्दुत्रयविभूषिता ॥ १-४ ॥  
अनुस्वारेण देवेशि बिन्दुनैकेन मण्डिता ।  
विसर्गेण च बिन्दुभ्यां संलग्नाभ्यां विराजिता ॥ १-५ ॥  
कलामण्डलमाख्यातं शक्तिरूपं महेश्वरि ।  
ककारादिक्षकारान्ता वर्णास्तु शिवरूपिणः ॥ १-६ ॥  
व्यञ्जनत्वात्सदाऽऽनन्देनोच्चारसहिता यतः ।  
उच्चरेत्स्वरसम्भिन्नांस्तदा देवि न संशयः ॥ १-७ ॥  
पञ्चाशद्वर्णरूपेण शब्दाख्यं वस्तु सुव्रते ।  
अकारः प्रथमो देवि क्षकारोऽन्तिम इष्यते ॥ १-८ ॥  
अक्षमालेति विख्याता मातृका वर्णरूपिणी ।  
शब्दब्रह्मस्वरूपेयं शब्दातीतं तु जप्यते ॥ १-९ ॥  
शब्दातीतं परं धाम गणनारहितं सदा ।  
आत्मस्वरूपं जानीहि हंसस्तु परमेश्वरः ॥ १-१० ॥  
अस्मिन्नेव परे तत्त्वे बिन्दुत्रयविभूषिते ।  
मातृकासम्पुटत्वेन संस्थितं व्यक्तिमागतम् ॥ १-११ ॥  
बिन्दुत्रयं प्रवक्ष्यामि बीजरूपं वरानने ।  
हकारं बिन्दुरूपेण ब्रह्माणं विद्धि पार्वति ॥ १-१२ ॥  
सकारः सर्गबिन्दुभ्यां हरिश्चाहं सुरेश्वरि ।  
अविनाभावसंस्थानाल्लोके हरिहराविति ॥ १-१३ ॥  
ब्रह्मबिन्दुर्महेशानि वामा शक्तिनीगद्यते ।  
विश्वं वमति यस्मात्तद्वामेयं परिकीतीता ॥ १-१४ ॥  
ज्येष्ठा तु वैष्णवी शक्तिः पालयन्ती जगत्त्रयम् ।  
ततो रौद्री ग्रसन्ती तु क्रमेण परमेश्वरी ॥ १-१५ ॥  
एवं बिन्दुत्रयं विद्धि गुणत्रयविभूषितम् ।  
बिन्दुशब्देन शून्यं तु तथाऽपि गुणसूचकम् ॥ १-१६ ॥  
इच्छाज्ञानक्रियारूपं भूर्भुवःस्वःस्वरूपकम् ।  
पुरत्रयात्मकं विद्धि तत्त्वत्रयमयं प्रिये ॥ १-१७ ॥  
बिन्दुत्रये महेशानि सर्वमेतत्प्रतिष्ठितम् ।  
अम्बिकाबिन्दुभिर्देवि गुणत्रयपरम्परा ॥ १-१८ ॥  
जाग्रत्स्वप्नसुषुप्तिश्च बिन्दुत्रयभवा शिवे ।  
जाग्रत्सत्त्वगुणा ज्ञेया केवलं शक्तिरूपिणी ॥ १-१९ ॥  
मनोव्यावृत्तिविस्तारा दुःखदोषाभिलाषिणी ।  
शिवरूपा सुषुप्तिस्तु सर्वव्यावृत्तिहारिणी ॥ १-२० ॥  
देहधर्मपरित्यक्ता शिवतत्त्वस्वरूपिणी ।  
तमोगुणमयी कर्म ग्रसन्ती मोक्षरूपिणी ॥ १-२१ ॥  
सुषुप्त्यन्ते जागरादौ स्वप्नावस्था रजोमयी ।  
उभयैर्लक्षणैर्युक्ता तृष्णालक्षणलक्षिता ॥ १-२२ ॥  
अवस्थात्रयमेतत्तु कथितं बिन्दुसम्भवम् ।  
एतस्मिन्बैन्दवे ज्ञाते तुर्यावस्थां शृणु प्रिये ॥ १-२३ ॥  
निद्रादौ जागरस्यान्ते स्फुरत्तामात्रलक्षणा ।  
अवस्था पूर्णतां प्राप्ता तुर्यावस्था परा कला ॥ १-२४ ॥  
भावाभावपरित्यक्ता गुणातीता सुनिश्चला ।  
इयमेव यदा देवि मनसा प्राप्यते सदा ॥ १-२५ ॥  
उन्मनी नाम सद्रूपा ज्ञानवल्ली चिदात्मिका ।  
बिन्दुत्रयेण नादेन प्रसृताऽऽनन्दरूपिणी ॥ १-२६ ॥  
बिन्दुत्रयसमायोगात् त्रिपुरानामरूपिणी ।  
वर्णातीता सवर्णाऽपि केवलं ज्ञानचित्कला ॥ १-२७ ॥  
एनां विद्यां समाराध्य सर्वज्ञत्वं मयि प्रिये ।  
उपास्यते मया देवि त्रिपुरा चाक्षमालया ॥ १-२८ ॥  
  
इति श्रीमज्ज्ञानार्णवे नित्यातन्त्रे स्वरूपज्ञेयमात्रं  
नाम प्रथमः पटलः ॥ १॥  
  
  
  
  
  
