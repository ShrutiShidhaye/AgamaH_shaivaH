+++
title = "०६"

+++
अथ षष्ठः पटलः  
    
श्रीदेव्युवाच --  
    
पञ्चसिंहासनगता कथं सा त्रिपुरा परा ।  
कथयस्व महेशान कथं सिंहासनं भवेत् ॥ ६-१ ॥  
    
ईश्वर उवाच --  
    
यथा श्रीत्रिपुरा बाला तथा त्रिपुरभैरवी ।  
सम्म्पत्प्रदा नाम तस्याः शृणु निर्मलमानसे ॥ ६-२ ॥  
शिवचन्द्रौ वह्निसंस्थौ वाग्भवं तदनन्तरम् ।  
कामराजं तथा देवि शिवचन्द्रान्वितं ततः ॥ ६-३ ॥  
पृथ्वीबीजान्तवह्न्याढ्यं तार्तीयं शृणु वल्लभे ।  
शक्तिबीजे महेशानि शिवं वह्निं च योजयेत् ॥ ६-४ ॥  
व्योमादिवह्निसंस्थं तु विशेषं शृणु वल्लभे ।  
कुमार्याः परमेशानि हित्वा सर्गं तु बैन्दवम् ॥ ६-५ ॥  
त्रिपुरा भैरवी देवी महासम्पत्प्रदा प्रिये ।  
अनया सदृशी विद्या त्रिषु लोकेषु दुर्लभा ॥ ६-६ ॥  
ब्रह्मानन्दमयी साक्षात्सर्वसाम्राज्यदायिनी ।  
ध्यानमस्याः प्रवक्ष्यामि महासम्पत्प्रदं प्रिये ॥ ६-७ ॥  
आताम्रार्कसहस्राभां स्फुरच्चन्द्रजटाशिखाम् ।  
किरीटरत्नविलसच्चित्रचित्रितमौक्तिकाम् ॥ ६-८ ॥  
स्रवद्रुधिरपङ्काढ्यमुण्डमालावलीयुताम् ।  
नयनत्रयशोभाढ्यां पूर्णेन्दुवदनान्विताम् ॥ ६-९ ॥  
मुक्ताहारलताराजत् पीनोन्नतघनस्तनीम् ।  
त्रिवलीखचितालग्नां नानाभरणभूषिताम् ॥ ६-१० ॥  
रक्ताम्बरपरीधानां यौवनोन्मत्तरूपिणीम् ।  
पुस्तकं चाभयं वामे दक्षिणे चाक्षमालिकाम् ॥ ६-११ ॥  
वरदानरतां नित्यं महासम्पत्प्रदां स्मरेत् ।  
न्यासपूजादिकं सर्वं कुमार्या इव सुव्रते ॥ ६-१२ ॥  
त्रिपुरा भैरवी देवी पञ्चसिंहासनान्विता ।  
प्रथमं शृणु देवेशि ब्रह्मा सृष्टिकरो यदा ॥ ६-१३ ॥  
निश्चेतनोऽपि देवेशि तदा त्रिपुरदेवताम् ।  
समाराध्याभवत्कर्ता सृष्टेस्तु परमेश्वरि ॥ ६-१४ ॥  
ब्रह्माणं तं समाराध्य तपसा महता प्रिये ।  
शक्रोऽभूद्देवराजोऽयं पूर्वस्यां दिशि पालकः ॥ ६-१५ ॥  
तदा प्रसन्ना त्रिपुरा पूर्वसिंहासनस्थिता ।  
शृणु देवि प्रवक्ष्यामि पूर्वसिंहासनस्थिताम् ॥ ६-१६ ॥  
वाग्भवं बीजमुच्चार्य जीवप्राणसमन्विताम् ।  
सकला भुवनेशानि द्वितीयं बीजमुद्धृतम् ॥ ६-१७ ॥  
जीवं प्राणं वह्निसंस्थं शक्रस्वरविभूषितम् ।  
विसर्गाढ्यं महेशानि विद्या त्रैलोक्यमातृका ॥ ६-१८ ॥  
त्रैलोक्यमोहनी देवी परब्रह्मचिदात्मिका ।  
चैतन्यभैरवी नाम चेतना निष्कले शिवे ॥ ६-१९ ॥  
उद्यद्भास्वत्सहस्राभां नानालङ्कारभूषिताम् ।  
मुकुटोज्ज्वलसच्चन्द्रलेखां रक्ताम्बरान्विताम् ॥ ६-२० ॥  
पाशाङ्कुशधरां नित्यां वामहस्तकपालिनीम् ।  
वरदाभयशोभाढ्यां पीनोन्नतघनस्तनीम् ॥ ६-२१ ॥  
एवं ध्यात्वा भजेद्देवीं पूर्वसिंहासनस्थिताम् ।  
द्विरावृत्त्या षडङ्गानि न्यसेत्सर्वाङ्गलक्षणाम् ॥ ६-२२ ॥  
यन्त्रमस्याः प्रवक्ष्यामि देवि त्रैलोक्यमोहनम् ।  
त्रिकोणं चैव षट्कोणं वसुपत्रं वरानने ॥ ६-२३ ॥  
चतुरस्रं चतुर्द्वारमेवं मण्डलमालिखेत् ।  
तत्राऽऽवाह्य महादेवीं पूर्ववत्परमेश्वरीम् ॥ ६-२४ ॥  
मुद्राः प्रदर्शयेत्पश्चात्परिवारार्चनं यजेत् ।  
प्रथमावरणं देवि षडङ्गानां तु पूर्ववत् ॥ ६-२५ ॥  
रत्यादिकास्ततः पूज्याः पूर्ववत्परमेश्वरि ।  
अग्रे वसन्तं वामे तु कामदेवं वरानने ॥ ६-२६ ॥  
चापं दक्षिणकोणे च बाणान् पूर्ववदद्रिजे ।  
डाकिनीं राकिनीं चैव लाकिनीं काकिनीं तथा ॥ ६-२७ ॥  
शाकिनीं हाकिनीं देवि पश्चिमादिक्रमाद्यजेत् ।  
अनङ्गकुसुमा मुख्या वसुपत्रेषु पूर्ववत् ॥ ६-२८ ॥  
परभृत्सारसौ चैव शुकमेघाह्वयौ पुनः ।  
अपाङ्गम्भ्रूविलासौ च हावभावौ प्रपूजयेत् ॥ ६-२९ ॥  
इन्द्राद्या लोकपालास्तु क्रमेण परिपूजयेत् ।  
पूर्वसिंहासने देवि कथिता वीरवन्दिते ॥ ६-३० ॥  
कामेश्वरी च रुद्राणां पूर्वसिंहासनस्थिता ।  
एतस्या एव विद्याया बीजद्वयमुदाहृतम् ॥ ६-३१ ॥  
तदन्ते परमेशानि नित्यक्लिन्ने मदद्रवे ।  
एतस्या एव तार्तीयं रुद्राणां परमेश्वरि ॥ ६-३२ ॥  
पूजाध्यानादिकं देवि चैतन्यायाश्च पूर्ववत् ।  
त्रिकोणे तु विशेषोऽस्ति कथयामि तवानघे ॥ ६-३३ ॥  
अग्रकोणक्रमेणैव नित्यां क्लिन्नां मदद्रवाम् ।  
षडङ्गावरणात्पश्चात्पूजयेत्सर्वसिद्धये ॥ ६-३४ ॥  
अनेनैव प्रकारेण पूर्वसिंहासनस्थिताम् ।  
त्रिपुरां भैरवीं देवीं पूजयेत्परमेश्वरीम् ॥ ६-३५ ॥  
    
इति श्रीमज्ज्ञानार्णवे नित्यातन्त्रे पूर्वसिंहासनकथनं नाम  
षष्ठः पटलः ॥ ६ ॥  
    
    
    
    
    
